---
title: JEDNÁNÍ TŘETÍ
contentType: prose
---

<section>

## 1\. scéna

_Benátky. – Ulice._

_Vystoupí SALANIO a SALARINO._

**SALANIO**:

Nuž, jaké noviny jsou na Rialtu?

**SALARINO**:

Do té chvíle tam nevyvráceno, že Antoniův koráb s bohatým nákladem v mořských úžinách se ztroskotal. Goodwins, tuším, ta místa jmenují; velmi nebezpečné mělčiny a osudné, kde prý leží pochovány trosky mnohé statné lodi, jest-li kmotra pověst vůbec poctivá žena od slova.

**SALANIO**:

Přál bych si, aby byla nejprolhanější klepnou, jaká kdy chrupala zázvor, aneb svým sousedkám namlouvala, že oplakává smrt třetího manžela. Ale bez okolků a odbočování od přímé cesty řeči, pravda jest, že dobrý Antonio, poctivý Antonio – ó kéž bych měl slova dost hodného, by provázelo jeho jméno! –

**SALARINO**:

Jen rychle, ke konci!

**SALANIO**:

Jak? Co povídáš? – Ano; konec jest, že o loď přišel.

**SALARINO**:

Přál bych si, aby to byl konec jeho ztrát.

**SALANIO**:

Nech mne zavčas říci „Amen“, sice mi ďábel splete modlitbu, neboť zde přichází v podobě Žida.

_Vystoupí SHYLOCK._

Nu, co, Shylocku; co nového jest mezi kupci?

**SHYLOCK**:

Vy jste věděli, a nikdo tak dobře, nikdo tak dobře jako vy, o útěku mé dcery.

**SALARINO**:

Toť se rozumí; a já znám krejčího, jenž jí zhotovil křídla k úletu.

**SALANIO**:

A Shylock zase ví, že byl ptáček opeřen a tak už to bývá v jejich povaze, že vylétají z hnízda.

**SHYLOCK**:

Jest proto zatracena.

**SALARINO**:

Toť jisto, může-li být ďábel jejím soudcem.

**SHYLOCK**:

Mé vlastní tělo a krev se bouří!

**SALANIO**:

Fi, stará zdechlino! – Bouří se v takovém stáří?

**SHYLOCK**:

Jářku, má dcera jest mé tělo a má krev.

**SALARINO**:

Mezi tělem tvým a jejím jest větší rozdíl než mezi černým achátem a slonovinou a mezi vaší krví větší různost než mezi vínem červeným a rýnským. Ale povězte nám, neslyšel jste, zdali utrpěl Antonio nějakou ztrátu na moři, či ne?

**SHYLOCK**:

Tu mám to druhé nadělení: bankrotář, marnotratník, který sotva smí vystrčiti hlavu na Rialtu; žebrák, jenž tak vyšňořen chodíval na trh. – Ať jen dbá svého zápisu. – Přezdíval mi lich­vářů; – ať dbá svého zápisu. Půjčovával peníze z křesťanské lásky; – ať jen dbá svého zápisu!

**SALARINO**:

Aj, vždyť jsem jist, že, propadne-li, masa z něho nevezmeš. Co s ním budeš dělat?

**SHYLOCK**:

Vnadit ryby; nenakrmí-li nic jiného, nakrmí mou pomstu. On mne potupil, o půl milionu výdělku mne připravil, smál se mým ztrátám, ušklíbal se nad mým ziskem, pohrdal mým národem, kazil mé obchody, ochlazoval mé přátele, rozněcoval mé protivníky; – a proč? – Že jsem Žid! – Cožpak Žid nemá očí? Nemá Žid rukou, ústrojův, těla úměru, smyslův, náklonností, vášní? Neživí-li se toutéž stravou, nezraněn-li touže zbraní, není-li podroben stejným neduhům, léčen stejnými prostředky, mrazen i ohříván touž zimou a týmž létem jako křesťan? Bodnete-li nás, zdaž nekrvácíme? – Lechtáte-li nás, zdaž se nesmějem? – Dáte-li nám jedu, zdaž neumíráme? – A ukřivdíte-li nám, zdaž nemáme se mstít? Když jsme jako vy ve všem ostatním, chcem vám být podobni i v tom. Ublíží-li Žid křesťanu, jaká jest jeho pokora? Pomsta. – Ublíží-li křesťan Židu, kam se má jeho trpělivost obrátit po příkladu křesťanském? K pomstě. – Zlobu, kteréž mne učíte, chci páchat; půjde to těžko, ale já předčím vaše návody.

_Vystoupí SLOUŽÍCÍ._

**SLOUŽÍCÍ**:

Pánové, Antonio, můj pán, jest doma a přeje si mluvit s vámi oběma.

**SALARINO**:

Po celém městě jsme ho hledali.

_Vystoupí TUBAL._

**SALANIO**:

Zde přichází druhý z té čeládky; třetí se k nim tak hned nenajde, leda by se sám ďábel požidovštěl.

_Odejdou SALANIO, SALARINO a SLOUŽÍCÍ._

**SHYLOCK**:

Nuže, Tubale! Co nového z Janova? Našels mou dceru?

**TUBAL**:

Několikrát jsem přišel tam, kde jsem o ní slyšel, ale nalézti ji nemohu.

**SHYLOCK**:

Aj, tak, tak, tak! Diamant ten tam, dva tisíce dukátů mne stál ve Frankobrodě! Nikdy dřív, až teď, nepadla kletba na můj lid; já ji nikdy necítil, až teď. Dva tisíce dukátů jen v tom a jiné drahé, drahé klenoty. Chtěl bych, aby má dcera ležela mi mrtva u nohou a měla ty klenoty v uších! Chtěl bych, aby ležela na marách u mých noh s těmi dukáty v rakvi! – Žádné zvěsti o nich? Tak tak; – a nevím ani, co se utratilo pátráním. – Ztráta na ztrátu! Zloděj odnese tolik, a tolik stojí mne hledání zloděje. A žádného dostiučinění, žádné pomsty. A nikde se nehne neštěstí, jen to, co na mé plece dopadá; nikde vzdechu, krom toho, jejž vydechnu já, nikde slzí než ty, jež vypláču sám!

**TUBAL**:Inu, také jiní lidé mají neštěstí: Antonio, jak doslechl jsem v Janově –

**SHYLOCK**:

Jak, jak, jak? Neštěstí, neštěstí?

**TUBAL**:

– přišel o koráb na cestě z Tripole.

**SHYLOCK**:

Bohudíky, bohudíky! Je to pravda, je to pravda?

**TUBAL**:

Mluvil jsem s několika plavci, kteří z trosek unikli.

**SHYLOCK**:

Děkuji ti, dobrý Tubale. Dobrá novina, dobrá novina! Ha, ha! Kde? V Janově?

**TUBAL**:

Vaše dcera utratila v Janově, jak jsem slyšel, za jednu noc osmdesát dukátů.

**SHYLOCK**:

Vrážíš dýku do mne! Co živ již neuvidím svoje zlato. Osmdesát dukátů na jedno posezení! Osmdesát dukátů!

**TUBAL**:

Sem do Benátek jelo se mnou několik Antoniových věřitelů a ti přísahají, že musí přijíti na mizinu.

**SHYLOCK**:

To mne velmi těší; budu ho trýznit, budu ho mučit; – to mne těší.

**TUBAL**:

Jeden z nich mi ukazoval prsten, jejž dostal od vaší dcery za opici.

**SHYLOCK**:

Mor na ni! Ty mne mučíš, Tubale; to byl můj tyrkys. Dala mi ho Leah ještě za svobodna. Nebyl bych ho dal za celý prales opic.

**TUBAL**:

Ale Antonio jest opravdu zničen.

**SHYLOCK**:

Ba pravda, na vlas pravda. Jdi, Tubale, a zjednej mi drába; zamluv ho o čtrnáct dní napřed. Chci jeho srdce mít, když propadne, neboť nebude-li ho v Benátkách, mohu obchodovat, jak chci. Jdi, jdi, Tubale, a přijď za mnou do synagogy. Jdi, dobrý Tubale; – do naší synagogy, Tubale.

_Odejdou._

## 2\. scéna

_Belmont. – Komnata v domě Portiině._

_Vystoupí BASSANIO, PORTIE, GRATIANO, NERISSA a DRUŽINA._

**PORTIE**:Jen, prosím, sečkejte; den nebo dva  
se zdržte, nežli osud zkusíte,  
neb zvolíte-li chybně, ztracena  
mi vaše společnost; tož prodlete.  
Cos říká mi – však láska není to –  
že bych vás ztratit nechtěla. Sám víte,  
že nenávist v ten způsob neradí.  
Však, abyste mi dobře rozuměl,  
– a dívka pouze myslet smí, ne mluvit –  
já chtěla bych vás měsíc nebo dva  
zde pozdržet, než odvážíte se  
té sázky o mne. Nějak mohla bych  
vás poučit, jak byste volil dobře:  
však tím bych byla křivopřísežnou.  
To nikdy nechci; tak se může stát,  
že chybíte; – a stane-li se tak,  
jste příčinou, že hříšně přát si budu,  
bych byla zrušila svou přísahu.  
Těch vašich očí! Uhranuly mne  
a rozdělily: jedna půl jest vaše  
a druhá vaše, moje, říci chci;  
však jest-li moje, tedy vaše též,  
a protož celá náležím jen vám.  
Ó žel těch časů zlých, jež vlastníka  
a jeho práva dělí od sebe!  
A tak, ač vaše, vaše nejsem přec. –  
Nuž, nebudu-li, za to Štěstěna  
ať trestána jest peklem, a ne já.  
Až příliš dlouho mluvím; činím tak,  
bych oddálila čas, jej provlekla  
a prodloužila a tak zdržela  
vás před volbou.

**BASSANIO**:            Již volit nechte mne,  
neb tak jsem jako na mučidle živ.

**PORTIE**:Že na mučidle jste, Bassanio?  
Tož přiznejte se, jaká zrada skrývá  
se v lásce vaší?

**BASSANIO**:             Jenom ošklivá  
ta zrada nedůvěry, budící  
strach o splnění blaha lásky mé.  
Tak právě moh by žíti v přátelství  
sníh s ohněm, jak má láska se zradou.

**PORTIE**:Přec bojím se, že na mučidle jen  
tak mluvíte, kde lidé nuceni  
jsou mluviti, ať již to cokoliv.

**BASSANIO**:Mně život přislibte a vyznám pravdu.

**PORTIE**:Nuž, tedy vyznejte a buďte živ.

**BASSANIO**:Ba vyznat se a býti v lásce živ  
jest všechen obsah mojí zpovědi.  
Ó blahá muka, když můj trýznitel  
mne učí odpovídat k spáse mé!  
Leč, nechť svůj los již najdu u skřínek!

**PORTIE**:Nuž, buďsi; v jedné z nich jsem uzamčena  
a milujete-li, mne najdete.  
Ty, Nerisso i druzí, odstupte.  
Ať hudba zní, když k volbě přikročí!  
Tak, chybí-li, se rozplývaje v hudbě  
jak labuť dokoná; a porovnání  
bych dovršila, moje oči budou  
mu jezerem a vodním lůžkem smrti. –  
Snad vyhrá; a co hudba bude pak?  
Ó, budeť jako slavný polnic břesk,  
když věrní poddaní se sklánějí  
před vládcem nově korunovaným;  
pak bude jak ty zvuky líbezné,  
jež vkrádají se na úsvitu dne  
v sluch sněním blaženého ženicha  
a volají ho k sňatku. – Nyní jde,  
ne s menším vděkem, s větší láskou však  
než mladý Alcides, když osvobodil  
tu žertvu panenskou, již plačící  
kdys Troja vedla k mořské obludě,  
já žertvou stojím zde; ti ostatní  
jsou v dáli jako ženy dardanské,  
jež s uplakanou tváří vyšly ven,  
by uviděly konec zápasu.  
Jdi, Herakle! – Tvým žitím žiju já;  
a větší obava mi srdce mrazí,  
jak dívám se, než tomu, kdo v boj vchází.

_Hudba mezi tím, co BASSANIO hledí zamyšlen na skřínky._

__(Zpěv.)  
Pověz, kde se láska skrývá,  
v hlavě-li, či v srdci bývá?  
jak se rodí, čím jest živa?  
     Odpověz mi, odpověz.__

__Zrak ji rodí, pohled pase;  
láska žije, zmírá zase  
v kolébce, kde houpala se –  
     Hlaste hranou lásky skon;  
     bim, bam, bim; – já houpám zvon.__

**SBOR**:

     _Bim, bam, bim._

**BASSANIO**:Tak zdání zevnější můž nejméně  
se shodovati s pravou podstatou.  
Svět okrasami stále mámen jest.  
Kde v právu pře tak porušené, křivé,  
jež zamlouvavým hlasem líčena,  
by nezastřela podlou tvářnost svou?  
Kde v náboženství prokletého bludu,  
jejž neposvětí čelo střízlivé  
a nedoloží z Písma, skrývajíc  
i kletost samu krásnou ozdobou?  
Ba není neřesti tak pošetilé,  
by jakýs odznak ctnosti nebrala  
si za pokrývku. – Kolik zbabělců,  
jichž srdce klamna jsou jak schody z písku,  
přec na bradách vous nosí Herakla  
neb Marta mračného a v útrobách,  
když prozkoumáš je, mají mléčná játra:  
ti, aby strašnými se činili,  
se šatí statečnosti výstřelky.  
Viz krásu – jak i ona kupuje  
se na váhu; – a v přírodě to div,  
že ti, kdož tak se zdobí nejvíce,  
jsou nejlehčí. Ty zlaté kadeře,  
jež na domnělé kráse v ozdobných  
se krouží prsténcích, a laškují  
tak hravě s větrem, často bývají  
dar jiné hlavy; lebka, na které  
kdys vyrostly, jest dávno pohřbena.  
Tak ozdoby jsou jenom ošidný  
břeh moře nad vše nebezpečného,  
jsou krásný závoj, zahalující  
jen sličnost indiánky; slovem jsou  
jen pravda zdánlivá, jíž lestný čas  
se přioděl, by nejmoudřejší zmát.  
A protož, lesklé zlato, tvrdá kdys  
ty stravo Midasova, nechci tě;  
ni tebe, bledý, sprostý parobe,  
jenž sloužíš od člověka k člověku;  
však tebe chci, ty chudé olovo,  
jež více hrozíš, nežli slibuješ;  
tvůj prostý zjev mi nad výmluvnost jesti;  
a volím zde; – kéž vzejde z toho štěstí!

**PORTIE** _(stranou)_:  
Jak všechny jiné city přešly v dým!  
vše pochybnosti s náhlým zoufalstvím,  
zlá žárlivost a bázeň mrazivá! –  
Ó ztiš svůj plápol, lásko zářivá,  
stav hojnost svou, slast mírně deštit nech;  
jsem šťastna přespříliš v tvých darech všech;  
své blaho umenši, sic zalknu se. –

**BASSANIO** _(otvírá olověnou skřínku)_:  
Co vidím? – Obraz krásné Portie!  
Kdo z polobohů přiblížil se kdy  
tak přírodě? Zda hýbou se ty oči,  
neb jak se před mým zrakem vznášejí,  
se zdají býti v pohybu? – Zde rty  
jsou pootevřené, jež oddělil  
dech nektarový; taká sladká hráz  
ať loučí soudruhy tak líbezné!  
Zde v jejím vlasu malíř na pavouka  
si pozahrál a utkal zlatou síť,  
by lapal mušku, srdce, hbitěji,  
než mušky v pavučinách. – Však ty oči!  
jak mohl vidět, by je utvořil?  
Když jedno vymaloval, zdá se mi,  
že mohlo oslepit jej na obě  
a samo bez blížence zůstati.  
Leč jako mojí chvály podstata  
zde ubližuje tomu obrazu,  
jej nedoceňujíc, tak nedostih  
sám obraz svého vzoru podstaty.  
Zde list: v něm obsah, souhrn mého blaha:  
_(Čte.)_  
_„An tě neoklamal vzhled,  
šťastný los tě k volbě ved;  
pravá jest, má štěstí v sled;  
neždej víc a chop je hned.  
Máš-li to za požehnání,  
jak se štěstí k tobě sklání,  
obrať se a bez váhání  
polibkem svou pozdrav paní.“  
_Toť hezký přípis. – Slečno, svolíte-li,  
dám hned i beru, jak ten lístek velí.  
_(Políbí ji.)_  
Jak v závodech z dvou jeden zápasník,  
an slyší potlesk, hlučný lidu křik  
a mysle sám, že dobře obstál v boji,  
přec hledí v pochybnostech, zmaten stojí,  
zdaž tato bouře chvály jemu platí:  
tak, třikrát krásná paní, tady státi  
mne v pochybách, zda pravdu vidím, zříte,  
než sama souhlasem vše potvrdíte.

**PORTIE**:Done Bassanio, zde vidíte  
mne státi tak, jak jsem. Ač pro sebe  
tak nejsem ctižádostiva, bych přála si  
být mnohem lepší, přece k vůli vám  
bych dvacetkrát se ztrojnásobnit chtěla,  
být krásnější bych chtěla tisíckrát  
a desettisíckráte bohatší  
jen proto, abych u vás cenu měla,  
tož ctnostmi, krásou, statky, přáteli  
nad každou cenu. – Avšak souhrn všeho,  
co u mne, jest jen souhrn něčeho,  
co prostým slovem zveme: necvičená  
a nezkušená dívka, šťastná v tom,  
že dosud ještě není stará tak,  
by nemohla se učit; šťastnější,  
že není tupá tak, by neuměla  
se učiti, a nejšťastnější v tom,  
duch její povolný že svěřuje  
se duchu vašemu, jí byste vlád  
co její choť a vůdce, její král.  
Má osoba a vše, co mého jest,  
teď vaším stává se. – V ten ještě mžik  
jsem byla paní těchto krásných síní,  
svých sluhů vládkyní, svou královnou;  
a nyní, právě teď, ten dům, ti sluzi  
a sama já jsme vaši, pane můj.  
Vše odevzdávám tímto prstenem;  
však jestli kdy se rozloučíte s ním,  
jej ztratíte neb dáte někomu,  
to bude značit vaší lásky zmar  
a mně dá podnět k trpké žalobě.

**BASSANIO**:Všech slov jste zbavila mne, paní má,  
a jen mých tepen krev k vám hovoří.  
Vše síly mé jsou v zmatku takovém,  
jak uchvacuje zradostněný dav,  
jenž vyslech mileného knížete  
řeč krásnou proslovit a ztlumeně  
teď hlučí; každé něco splývá v šum,  
v směs ničeho, krom radosti, jež hlesá,  
neb němá jest. Však tento prsten váš  
až od mého se prstu odloučí,  
i život půjde s ním. Ó směle pak  
jen řekněte: Bassanio jest mrtev!

**NERISSA**:Teď, pane můj a paní, na nás jest,  
kdož stranou stáli jsme a viděli  
svá přání vzkvétat, bychom zvolali:  
Zdar, štěstí, pane náš i velitelko!

**GRATIANO**:Done Bassanio a vzácná slečno,  
vše blaho přeji vám, jež sami jen  
si přáti můžete, neb vím, též vy  
že žádného mne zbavit nechcete.  
I až pak budou Vaše Vzácnosti  
své věrné lásky vyměňovat slib,  
tož, prosím, dovolte, bych zároveň  
směl s vámi svatbu mít.

**BASSANIO**:            Ze srdce rád,  
jen jestli sobě ženu opatříš.

**GRATIANO**:Dík, pane! vy jste mi ji opatřil.  
Můj zrak tak bystře hledí jako váš;  
vy paní viděl jste, já společnici.  
Vy miloval jste, já pak mezitím;  
a švarnější jsem nebyl v tom než vy.  
Zdar váš na těchto skřínkách spočíval  
a také můj, jak teď věc dopadá.  
A námluvami až se upotiv  
a přísahaje přísahami lásky,  
až patro vyschlo mi, jsem nakonec  
– slib konce nemá-li – od této krásky  
slib dostal, mou že lásku oplatí,  
když vaše u paní mít bude zdar.

**PORTIE**:To pravda, Nerisso?

**NERISSA**:            Má slečno, jest,  
když ráčíte jen k tomu svoliti.

**BASSANIO**:A myslíte to vážně, Gratiano?

**GRATIANO**:To vskutku, pane.

**BASSANIO**:            Tedy velice  
náš sňatek bude vaší svatbou poctěn.

**GRATIANO**:Za první klouče tisíc dukátů!

**NERISSA**:Jak – sázka?

**GRATIANO**:            Ne, tu bychom nevyhráli,  
než zřídíme si vlastní posadu.  
Však hle, Lorenzo se svou pohankou!  
A s ním Salerio, můj starý druh.

_Vystoupí LORENZO, JESSIKA, SALERIO a POSEL z Benátek._

**BASSANIO**:Lorenzo, buďte vítán; a vy též,  
Salerio, zde vůbec vítat-li  
mi novost mého stavu připouští.  
Vy dovolíte, drahá Portie,  
bych vítal přátele a krajany.

**PORTIE**:Já s vámi; jsou tu mile vítáni.

**LORENZO**:Dík Vašim Vzácnostem. – Já, pane, sám  
jsem nehodlal vás navštíviti zde,  
však cestou potkal jsem Saleria,  
jenž naléhal, že odříci jsem nemoh,  
bych k vám jej doprovodil.

**SALERIO**:  
            Ano, pane;  
já prosil jej a mám své příčiny.  
Signor Antonio jej doporoučí.  
_(Podává BASSANIOVI list.)_

**BASSANIO**:Dřív nežli jeho dopis otevru,  
mi, prosím, povězte, jakže se má  
můj dobrý přítel?

**SALERIO**:  
            Není nemocen,  
můj pane, leda že snad na mysli;  
ni zdráv, krom zdráv-li není na duchu.  
Ten dopis objeví vám jeho stav.

**GRATIANO**:Tu cizinku přec pozdrav, Nerisso,  
a uvítej ji. Vy, Salerio,  
mi ruku podejte. Co nového  
jest v Benátkách? Jak má se tam  
náš kupec královský, Antonio?  
Vím, že se naším zdarem potěší;  
jsme Jasonové zde a dobyli  
jsme rouna zlatého.

**SALERIO**:  
            Já bych si přál,  
jen byste byli rouna dobyli,  
jež ztratil on.

**PORTIE**:            V tom jeho dopisu  
jest obsah neblahý, neb všechnu barvu  
z Bassaniovy tváře ukrádá.  
Toť zemřel drahý přítel nějaký;  
nic jiného tak změnit nemohlo  
by statečného muže vzezření.  
Jak? – Hůř a hůře! – Aj, Bassanio,  
jsemť vaše polovice, náleží  
mi také půle všeho, co ten list  
vám přináší.

**BASSANIO**:            Ó, drahá Portie,  
toť několik jest nejsmutnějších slov,  
jež třísnila kdy papír. – Dobrá slečno,  
když nejprv jsem vám vyznal lásku svou,  
tu řek jsem upřímně, vše bohatství,  
co mám, že jen v mých žilách koluje:  
že šlechtic jsem. – A pravdu jsem vám děl;  
však přece, drahá slečno, sebe váže  
tak rovna ničemu, jak shledáte,  
jsem přes míru byl chlubným. Když jsem řek,  
že statkem nejsem nic, já říci měl,  
že chudší jsem než nic; neb v zástavu  
jsem sebe drahému dal příteli  
a svého přítele jsem v zástavu  
dal nepříteli nejkrutějšímu,  
by zmnožil statek můj. – Zde, slečno, list;  
toť samo tělo mého přítele  
a každé slovo rána zející,  
z níž prýští se krev jeho života.  
Však, pravda-li to jest, Salerio? –  
Že všechny jeho statky ztraceny?  
Nic nepřiplulo domů z Tripole  
ni z Mexika a z moří anglických,  
z Lisbony, Berberska a Indie?  
A jediný že koráb neušel,  
ni jeden, strašlivému nárazu  
těch skalin lodě v trosky tříštících?

**SALERIO**:  
Ni jeden, pane můj. A mimo to  
jak zdá se, kdyby peníze i měl,  
by Židu zaplatil, Žid nevzal by jich.  
Ba nikdy tvora v lidské podobě  
jsem nepoznal, jenž byl by dychtiv tak  
a zrovna hltav zmařit člověka.  
Dnem, nocí na vévodu dotírá  
a pro rušení státní svobody  
chce žalovat, když odeprou mu právo.  
Již dvacet kupců, sám též vévoda  
a nejpřednější z našich velmožů,  
mu domlouvali, ale nikdo z nich  
jej nemůž odvrátit od zlobné pře  
stran propadlosti práva zápisu.

**JESSIKA**:Když doma byla jsem, já slyšela,  
jak Tubalovi zapřísahal se  
a Chusovi, svým rodákům, že spíš  
Antoniova chce masa dostati  
než dvacaterou hodnotu té sumy,  
již jest mu dlužen; a já, pane, vím,  
když zákon, moc a řád se neoprou,  
že zle se bude dít s Antoniem.

**PORTIE**:A jest to tedy drahý přítel váš,  
jenž nalézá se v této nesnázi?

**BASSANIO**:Můj přítel nejdražší, muž nejvlídnější,  
duch nejlepší a ve své ochotě  
vždy neunavný; muž, jenž vyniká  
ctí starořímskou víc než kdokoliv  
zde v Itálii.

**PORTIE**:            Co jest Židu dlužen?

**BASSANIO**:Dluh za mne, tři tisíce dukátů.

**PORTIE**:Nic více? Dvakrát tolik dejte mu  
a zničte zápis; ano zdvojnásobte  
tu sumu, potom ztrojnásobte ji,  
než aby přítel rázu takého  
měl ztratit vlasu pro Bassania. –  
Dřív pojďte do chrámu mne chotí zvát,  
pak do Benátek za přítelem hned;  
neb spočinouti podle Portie  
vy nesmíte mi s duší neklidnou.  
Dost zlata bude, byste dvacetkrát  
tam zaplatil ten malicherný dluh;  
pak sem se vraťte s věrným přítelem.  
My s Nerissou zde zatím budem žít,  
jak panny a jak vdovy. – Nuž, teď v chrám,  
v den svatební hned odjedete sám.  
Zde vítáni ať přátelé jsou vaši!  
Tak draze koupen, jste mi ještě dražší.  
Však přečtěte mi dopis přítelův.

**BASSANIO** _(čte)_:

_„Milý Bassanio – všechny moje koráby jsou ztraceny, věřitelé stávají se krutými, moje jmění jest na úpadku, můj zápis Židovi propadlý; a poněvadž jest nemožno, abych jich zaplacením zůstal na živu, jsou všechny dluhy mezi vámi a mnou vyrovnány. Chtěl bych vás jen ještě vidět při své smrti. Nicméně učiňte, jak vám libo. Nemá-li vás vaše láska k tomu, abyste přišel, můj list vás nenuť.“_

**PORTIE**:Můj milenče, vše rychle obstarejte,  
ať jste již na cestě!

**BASSANIO**:Když dovolujete mi odejít,  
vše uspíším; však než se vrátím zas,  
mne spánek nezdrží; a oddech, klid  
se nesmí vloudit mezi mne a vás.

_Odejdou._

## 3\. scéna

_Benátky. – Ulice._

_Vystoupí SHYLOCK, SALARINO, ANTONIO a ŽALÁŘNÍK._

**SHYLOCK**:Dej, žalářníku, pozor na něho  
a nemluv o milosti; blázen to,  
jenž zdarma rozpůjčoval peníze.  
Dej, žalářníku, pozor na něho.

**ANTONIO**:Slyš, dobrý Shylocku!

**SHYLOCK**:            Svůj zápis chci;  
nic nemluv proti mému zápisu;  
já přísahal, že chci, co upsáno.  
Ty zvals mne psem, než příčiny jsi měl,  
nuž, jsem-li pes, mých tesáků se chraň!  
Však vévoda mi zjedná právo mé.  
Já divím se, ty drábe ničemný,  
tvé dobrotě, žes k jeho žádosti  
s ním vyšel z vězení.

**ANTONIO**:            Jen, prosím, slyš.

**SHYLOCK**:Svůj zápis chci a tebe slyšet nechci;  
svůj zápis chci, a proto nemluv nic.  
To nedám ze sebe si udělat,  
bych slabý byl a uslzený bloud  
a vrtěl hlavou, měknul, povzdychával  
a vzdal se prostředníkům křesťanským.  
Již nechoď za mnou, nechci dalších řečí:  
chci setrvati na svém zápisu.  
_(Odejde.)_

**SALARINO**:Toť nejkrutější hafan, jaký kdy  
byl mezi lidmi.

**ANTONIO**:            Již ho nechte být;  
dál s marnou prosbou za ním nepůjdu.  
Mé bezživotí hledá; však vím proč:  
já často z jeho pokut vyprostil  
jsem dlužníky, když posteskli si mi,  
a proto jeho zášť.

**SALARINO**:            K té pokutě  
však vévoda mu nikdy nesvolí.

**ANTONIO**:Běh práva nemůž zdržet vévoda;  
neb kdyby ztenčily se výhody,  
jež cizinci zde mají v Benátkách,  
tím spravedlnost jeho úřadu  
by utrpěla ujmu velikou;  
neb zisk a obchod města našeho  
jest odvislým od všechněch národů.  
Již tedy pojďme; žal a ztráty mé  
tak utýraly mne, že libra masa  
mi stěží zbude zítra na těle  
pro mého krvavého věřitele.  
Pojď, žalářníku. – Dejž jen bůh, by přišel  
Bassanio se na mne podívat,  
jak platím zaň; pak děj se již, co děj!

_Odejdou._

## 4. scéna

_Belmont. – Komnata v domě Portiině._

_Vystoupí PORTIE, NERISSA, LORENZO, JESSIKA a BALTAZAR._

**LORENZO**:Ač mluvím tak u vaší přítomnosti,  
přec dovolte mi říci, paní má,  
jak šlechetným a opravdovým citem  
jste nadána pro božské přátelství;  
což nejvíc zjevno v tom, že snášíte  
tak nepřítomnost svého manžela.  
Leč vědouc, komu vzdáváte tu čest,  
jak ryzímu jste muži přispěla,  
jak věrný druh to chotě vašeho,  
vy jistě byla byste hrdější  
na dílo to, než štědrost obvyklá  
by kdy vás k tomu mohla pohnouti.

**PORTIE**:Já nikdy nelitovala, cos dobrého  
když učinila jsem; – tak ani teď  
mi není toho žel; neb mezi druhy  
již spolu obcují a tráví čas,  
jichž duše nosí stejné lásky jho,  
být jistě musí jakás podobnost  
i v rysech, způsobech i na duchu.  
I myslím tak, že ten Antonio,  
jsa mého chotě přítel nejdražší,  
být jistě musí jako manžel můj.  
Když tomu tak, jak malá cena jest,  
již dala jsem, bych vykoupila tím  
své duše podobu z muk pekelných.  
Leč, toť se blíží vlastní pochvale;  
nic o tom dál. Teď slyšte jinou věc:  
Lorenzo, vašim rukám svěřuji  
zde hospodářství, správu svého domu,  
než vrátí se můj choť. Já samotna  
jsem nebi dala tajný slib, že chci,  
jsouc provázena pouze Nerissou,  
žít v modlitbách a zbožném rozjímání,  
než její muž se vrátí a můj choť.  
Dvě míle odtud klášter jest a tam  
chcem pomeškati. Prosím, službu tu  
mi neodřekněte, již láska má  
a jakás nutnost teď vám ukládá.

**LORENZO**:Má paní, ze srdce ji přijímám  
a vykonám vše milé rozkazy.

**PORTIE**:Mé služebnictvo zná již vůli mou  
a uposlechne vás a Jessiku  
jak samého Bassania a mne.  
A tedy s bohem; na shledanou zas!

**LORENZO**:Ať krásné myšlenky vás provázejí  
a šťastné hodiny!

**JESSIKA**:            Já, vzácná paní,  
vám celým srdcem přeji spokojenost.

**PORTIE**:Můj dík za vaše přání; navzájem  
vám totéž přeji. S bohem, Jessiko.

_Odejdou JESSIKA a LORENZO._

Teď, Baltazare, slyš!  
Tys býval vždycky věrně spolehliv  
a tak buď nyní. Vezmi tento list  
a chvátej, co jen lidské síly stačí,  
do Paduy a tam jej odevzdej  
hned k rukám doktora, Bellaria,  
– víš, mého strýce; vezmi od něho  
i šat i spisy, které tobě dá,  
a přines je, co můžeš nejrychlej  
tam na obecný přívoz k Benátkám.  
Čas netrať slovy, hleď, ať jsi už pryč;  
já ještě dříve budu tam než ty.

**BALTAZAR**:Již chvátám, paní má, co stačím jen.  
_(Odejde.)_

**PORTIE**:Pojď, Nerisso, mám něco na mysli,  
co ještě nevíš; spatříme své muže  
dřív, než se nadějí.

**NERISSA**:            A oni nás?

**PORTIE**:Též uvidí; leč v takém oděvu,  
že budou u nás předpokládati,  
co schází nám. Já vsadím se, my dvě  
když za mladíky vystrojíme se,  
že ze mne bude hezčí hoch z nás dvou;  
já švarněj povedu si s kordiskem  
a mluvit budu jako chlapec, když  
se mění v muže, zhroublým diskantem;  
dva drobné krůčky hezky prodloužím  
v krok mužský, budu mluvit o rvačkách,  
jak vychloubavý, smělý mladý pán;  
a předivných jim napovídám lží,  
jak paní ctné mou lásku hledaly  
a zamítnuty rozstonaly se  
a zemřely; – jáť jinak nemohl;  
však budu želet zas a přáti si  
přes všechno to, bych je byl nezabil.  
A dvacet jiných takých malých lží  
jim namluvím, až budou přísahat,  
že školy nechal jsem již před rokem.  
Mám v hlavě tisíc rozpustilých kousků  
těch drzých oslíků, jež provést chci.

**NERISSA**:My tedy hochy budem dělati?

**PORTIE**:Fi! – Jaká otázka? Tak někde být  
zde jakýs uštěpačný vykládač!  
Však pojď, svůj celý záměr povím ti,  
až budem v kočáře, jenž čeká na nás  
již u vrat parku; nyní jenom pil,  
neb musíme dnes ujet dvacet mil.

_Odejdou._

## 5\. scéna

_Tamtéž. – Zahrada._

_Vystoupí LAUNCELOT a JESSIKA._

**LAUNCELOT**:

Ba pravda! Neboť vězte, hříchy otcův padají na hlavy dítek; proto, ujišťuji vás, mám o vás strach. Byl jsem k vám vždycky upřímným, a tak vám svěřuji svou dešperaci v této věci. Tedy buďte jen dobré mysli, neboť vpravdě, domnívám se, že jste na věky zatracena. Zbývá v tom jen jediná naděje, která vám může trochu prospěti; a to jest jen jakýsi druh pronevěrné naděje.

**JESSIKA**:

A jaká naděje to jest, prosím tě?

**LAUNCELOT**:

Inu, můžete tak částečně doufat, že nepocházíte od svého otce, že nejste dcera Židova.

**JESSIKA**:

To by vskutku byl jakýsi druh pronevěrné naděje; tak bych byla navštívena hříchy své matky.

**LAUNCELOT**:

Tedy se opravdu bojím, že jste zatracena po otci i po matce. A tak, vyhnu-li se Scylle, vašemu otci, upadám do Charybdy, vaší matky; – dobrá, po vás je veta zde i tam.

**JESSIKA**:

Dojdu spasení svým manželem; on učinil mne křesťankou.

**LAUNCELOT**:

Jářku, tím hůře pro něho; byloť nás křesťanů i předtím právě dost; zrovna tolik, abysme mohli býti živi jeden vedle druhého. Toto předělávání na křesťany vyžene do výše ceny vepřů; a budou-li z nás všech jedlíci vepřoviny, nedostaneme zakrátko kouska slaniny na pekáč ani za peníze.

_Vystoupí LORENZO._

**JESSIKA**:

Launcelote, řeknu to svému manželu, co jste povídal. Zde přichází.

**LORENZO**:

Budu na vás hnedle žárlivým, Launcelote, začnete-li mou ženu tak do koutků zatahovat.

**JESSIKA**:

Ne, o nás se nebojte, Lorenzo; jsme s Launcelotem rozkmotřeni. On mi tu z čista jasna povídá, že není pro mne spásy v nebesích, protože jsem dcera Židova, a praví, že nejste spořádaný člen obce, neboť obraceje Židy na křesťanství, vyháníte prý do výše cenu vepřového masa.

**LORENZO**:

To si lépe u obce zodpovím než vy obrácení té černošky; té mouřenince dostalo se od vás skutečného požehnání, Launcelote.

**LAUNCELOT**:

To je opravdu div, že se dala mouřeninka tak omýt; ale byla-li při tom lehčí než poctivá žena, jest nyní těžší, než jsem za to měl.

**LORENZO**:

Jak umí každý blázen slovy zahrávat! Myslím, že zakrátko nejvýbornější vtip uzná za dobré mlčet a hovor stane se chvály hodným jen u papoušků. Jdi, brachu, do domu a řekni, aby se chystali k obědu.

**LAUNCELOT**:

To se již stalo, pane; mají všichni žaludky.

**LORENZO**:

Můj ty bože; – jak lapáš po vtipu! – Tedy, řekni jim, aby chystali oběd.

**LAUNCELOT**:

To se také už stalo, pane; „prostřít“ se říká.

**LORENZO**:

Ať se tedy prostírá.

**LAUNCELOT**:

Já se prostírat nebudu; vím, co se na mne sluší.

**LORENZO**:

Pořád to šprýmařství za každou cenu! Cožpak chceš vykramařit celou zásobu svého vtipu najednou? Prosím tě, rozuměj prosté řeči prostého muže: dojdi k svým soudruhům, řekni jim, aby prostřeli na stůl, aby nosili jídla a my že přijdeme k obědu.

**LAUNCELOT**:

Stůl, pane, se přinese, jídla budou prostřena, a co se vašeho příchodu k obědu týče, staň se dle vaší vůle a libosti. _(Odejde.)_

**LORENZO**:Ó rozume, jak strojená to řeč!  
Ten pošetilec vštípil do paměti  
si celé vojsko hříček obratných;  
a mnohé blázny znám na lepších místech,  
tak vycpané jak on, jimž planý šprým  
jest nad věc samu. – Jessiko, jak jest?  
A nyní přec mi pověz, drahoušku,  
jak líbí se ti choť Bassaniova?

**JESSIKA**:Ó, nevýslovně! – Slušno bude teď,  
by don Bassanio žil rozšafně;  
neb maje tolik štěstí v choti své,  
má na zemi již rajskou blaženost;  
a neuzná-li to zde na zemi,  
pak neměl by se dostat do nebe.  
Dva bozi kdyby hráli v nebesích  
o pozemské dvě ženy, jednou z nich  
pak byla Portie, tu nádavkem  
k té druhé muselo by v sázku dát  
se ještě něco; neb náš chudý svět  
jí nemá rovné.

**LORENZO**:            Právě takého  
máš na mně muže jako ženu on.

**JESSIKA**:V tom na mé mínění se zeptejte.

**LORENZO**:Toť hned; však napřed pojďme k obědu.

**JESSIKA**:Ne, dej se chválit, dokud chuti mám.

**LORENZO**:To, prosím, buď nám stolní zábavou;  
neb ať si pak už mluvíš cokoli,  
vše spolknu.

**JESSIKA**:            Nuže, řeknu ti, co jsi.

_Odejdou._

</section>
