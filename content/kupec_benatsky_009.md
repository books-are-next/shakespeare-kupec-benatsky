---
title: JEDNÁNÍ ČTVRTÉ
contentType: prose
---

<section>

## 1\. scéna

_Benátky. – Soudní síň._

_Vystoupí VÉVODA, SENÁTOŘI, ANTONIO, BASSANIO, GRATIANO, SALERIO a jiní._

**VÉVODA**:Jest zde Antonio?

**ANTONIO**:Zde, k službám Vaší Milosti.

**VÉVODA**:Jest mi tě líto; neb tvůj žalobník  
jest jako kámen; bídák nelidský  
a všeho slitování neschopen,  
pust, prázden špetky milosrdenství.

**ANTONIO**:Já doslechl, že Vaše Milost dala  
si velkou práci, aby zmírnila  
to jeho nelítostné počínání;  
an však tak zatvrzele na svém trvá  
a po zákonu nemůž vybavit  
mne pranic z jeho záští dosahu,  
má trpělivost čelí jeho vzteku;  
i ozbrojen jsem s klidnou duší nést  
tu zběsilost a krutost duše jeho.

**VÉVODA**:Ať někdo Žida před soud zavolá.

**SALERIO**:  
On čeká u dveří; zde přichází.

_Vystoupí SHYLOCK._

**VÉVODA**:Dál odstupte, ať jest nám tváří v tvář. –  
Svět myslí, Shylocku, a tak i já,  
že tento způsob svojí zloby hnát  
chceš pouze do poslední chvíle skutku;  
a potom, myslí se, že osvědčíš  
své milosrdenství a slitování  
tím více nad podiv, čím podivnější  
jest tato zdánlivá tvá ukrutnost;  
a jako nyní žádáš pokutou  
tu libru masa z ubohého kupce,  
že nejen od zástavy upustíš,  
však lidskou láskou jat a dobrotou,  
i dluhu polovic mu promineš  
vzhled lítostivý maje k jeho ztrátám,  
jež nedávno se shrnuly mu v týl,  
a stačí, aby kupec královský  
byl jimi zhroucen – soustrast vynutí  
nad jeho stavem v prsou kovových  
a v zatvrzelých srdcích z křemene,  
ba v Turku urputném i Tataru,  
již vychováním nenaučili  
se službám jemnocitné vlídnosti.  
Já čekám, Žide, mírnou odpověď.

**SHYLOCK**:Již pověděl jsem Vaší Milosti,  
co hodlám učinit, a přísahal jsem  
při našem svatém šabatu, že chci,  
co propadlo mi právem zápisu.  
To nedáte-li, padni v nebezpečí  
i ústava i městské svobody.  
Vy ptáte se, proč raději chci mít  
tu libru mršiny než dostati  
tré tisíc dukátů; – to nezodpovím. –  
Však, dejme tomu, že to rozmar můj; –  
jak, stačí odpověď? – Což, když můj dům  
jest krysou znepokojován a mně  
se uzdá deset tisíc dukátů  
dát za to, že se krysa otráví?  
Nuž, nedostačí tato odpověď?  
Jsou lidé, kteří snésti nemohou,  
když sele kvičíc tlamu otvírá;  
a druzí třeští, kočku spatří-li,  
a jiní, huhňavé když spustí dudy,  
moč neudrží; neboť dráždivost,  
jsouc paní pohnutí, je ovládá  
dle míry choutky své a nechutě.  
Nuž tedy, abych dal vám odpověď:  
jak nelze udat jistou příčinu,  
proč ten rád nemá sele kvičící,  
ten neškodnou a užitečnou kočku,  
ten dudy kosmaté a proti vůli  
se vydá neodvratné pohaně,  
že drážděn sám i jiné podráždí:  
tak mně vám nelze udat příčinu  
– a také nechci – kromě té, že zášť  
mně v krvi usedlá a ošklivost,  
již ve mně vzbuzuje Antonio,  
mne pudí vésti proti němu při,  
ve které ztrácím. – Stačí odpověď?

**BASSANIO**:To není odpovědí, necito,  
jež omlouvala by tvou nelidskost.

**SHYLOCK**:Však nejsem povinen svou odpovědí  
se tobě zalíbit.

**BASSANIO**:                           Což každý to,  
co nemůž milovati, zabíjí?

**SHYLOCK**:Zdaž kdo, co v zášti má, by nezabil?

**BASSANIO**:Vždyť urážka hned není nenávistí.

**SHYLOCK**:Jak? Chtěl bys, aby had tě dvakrát uštknul?

**ANTONIO**:Již pomněte, že máte spor s tím Židem:  
tak dobře byste z břehu kázat moh,  
by příboj z obvyklé své výše kles;  
tak vlku domlouvat, proč zavinil,  
že ovce bečí pro své jehňátko;  
tak dobře zakazovat horským sosnám,  
by nešuměly, neskláněly vrch,  
když větry nebes jimi lomcují;  
tak můžete věc hledat nejtvrdší  
a obměkčiti ji, než – co jest tvrdší? –  
To srdce židovské; a proto žádám,  
již nechte nabídek a dalších snah  
a zkrátka, prostě, rozsudek mi dejte  
a Židu jeho vůli ponechte.

**BASSANIO**:Za tři tisíce dukátů zde šest.

**SHYLOCK**:A kdybys každý dukát z šesti tisíc  
v šest částí rozdělil a každá část  
by byla dukát, já bych nevzal jich;  
přec jen bych trval na svém zápisu.

**VÉVODA**:Jak můžeš doufat v milosrdenství,  
když sám je nekonáš?

**SHYLOCK**:                                         A jakého  
se bát mám soudu, křivdy nečině?  
Vy máte nakoupených otroků,  
jichž užíváte jako oslů, psů  
a mezků k sprostým službám robotným;  
to proto, že jste si je koupili.  
Což kdybych vám tak řekl: „Pusťte je  
a dejte za muže svým dědičkám?  
Nač potí se pod svými břemeny?  
Ať jejich lůžka měkce ustelou  
se jako vaše, jejich jazykům  
ať zalahodí vaše potrava.“ –  
Vy řeknete: „Ti otroci jsou naši.“  
A rovněž tak vám odpovídám já:  
Ta libra masa, již chci od něho,  
je draze koupena; jest má a chci ji.  
Když odepřete, fi, na zákon váš  
pak není moci v právech benátských.  
Chci rozsudek; nuž, dostanu-li ho?

**VÉVODA**:Po právu svém soud mohu odročit,  
než dostaví se dnes Bellario,  
tož doktor učený, jejž obeslal jsem,  
by rozhod v této při.

**SALERIO**:  
                                    Můj pane, venku  
jest posel s listy doktorovými;  
teď přišel z Paduy.

**VÉVODA**:                                    Ty dopisy  
nám přineste a zavolejte posla.

**BASSANIO**:Jen ještě odvahu, Antonio!  
a hlavu vzhůru, muži! – Dostaneť  
ten Žid mé maso, krev a kosti, vše,  
než za mne krůpěj krve vycedíš.

**ANTONIO**:Jsem zchuravělý beran ve stádě  
a k smrti nejzralejší. Nejslabší  
druh plodu k zemi padá nejdříve;  
tak já; – Bassanio, vám nelze činit  
nic lepšího než na živu být dál  
a napsati mi nápis náhrobní.

_Vystoupí NERISSA, přestrojena za právního písaře._

**VÉVODA**:Jste z Paduy a od Bellaria?

**NERISSA**:Tak jest, můj vévodo. – Bellario  
Milosti Vaší pozdrav vzkazuje.  
_(Odevzdá list.)_

**BASSANIO**:Nač brousíš ten svůj nůž tak dychtivě?

**SHYLOCK**:Bych propadlou si vyříz pokutu  
tam z toho bankrotáře.

**GRATIANO**:                                             O svůj podšev  
si, Žide urputný, nůž nenabrousíš,  
jak o svou duši; ale žádný kov,  
ba ani popravčího sekyra  
ni z polovice nezostří se tak,  
jak břitká jest ta tvoje nenávist.  
Či žádná prosba tebe neprotkne?

**SHYLOCK**:Ne, žádná, na kterou tvůj stačí vtip.

**GRATIANO**:Buď zatracen, ty neukrotný pse!  
A ty žes živ, buď právo žalováno.  
Ty skoro moji víru otřásáš;  
a myslit začínám s Pythagorem,  
že duše zvířecí se stěhují  
do lidských trupů: hafanský tvůj duch  
žeť vlka ovládal, jenž oběšen  
pro vraždu lidí; – zrovna z šibenice  
ta jeho podlá duše odlétla,  
a jak jsi ležel v hříšné matce své,  
se v tebe přelila; neb tvoje chtíče  
jsou vlčí, dravé, lačné, krvavé.

**SHYLOCK**:Než odzuříš mi pečeť z úpisu,  
jen vlastním plicím škodíš, křiče tak.  
Svůj rozum sprav si, dobrý jinochu,  
sic na dobro se v trosky rozpadne.  
Já stojím tady jen o právo své.

**VÉVODA**:Ten list Bellariův našemu soudu  
zde vřele doporoučí mladého  
a učeného doktora. – Kde jest?

**NERISSA**:On nedaleko čeká na odpověď,  
zda předpustíte jej.

**VÉVODA**:                                    Ze srdce rád.  
Ať tři neb čtyři dojdou pro něho  
a dvorně uvedou jej do síně.  
Soud zatím poslyš list Bellariův.

**SOUDNÍ PÍSAŘ** _(čte)_:

_„Vaší Milosti buď vědomo, že obdržel jsem psaní Vaše, jsa velmi nemocen; ale v té chvíli, co přišel Váš posel, meškal u mne přátelskou návštěvou mladý doktor římský, jménem Baltazar. Seznámil jsem ho se spornou věcí mezi Židem a kupcem Antoniem; probrali jsme spolu mnoho knih, a on vyslechnuv moje mínění a doplniv je svou vlastní učeností – jejíž obsáhlosti se nemohu dosti vynachváliti –, přichází k mé prosbě, aby splnil žádost Vaší Milosti na místě mém. Prosím Vás, aby se mu pro nedostatek let neodepřelo uctivé vážnosti, neboť neviděl jsem tak mladistvého těla s tak dospělou hlavou. Ponechávám jej Vašemu laskavému přijetí a jeho osvědčením se zajisté ještě lépe ospravedlní jeho doporučení.“_

**VÉVODA**:To psal nám učený Bellario;  
a zde, jak domnívám se, přichází  
ten mladý doktor.

_Vystoupí PORTIE přestrojená za BALTAZARA._

                                   Podejte mi ruku.  
Vy přicházíte od Bellaria?

**PORTIE**:Tak, pane, jest.

**VÉVODA**:                                    Jste vítán; sedněte.  
Jest vám již předmět toho sporu znám,  
jenž líčen dnes před tímto soudním dvorem?

**PORTIE**:Jsem dokonale o tom poučen.  
Kdo kupec jest, kdo Žid?

**VÉVODA**:                                                Antonio  
a starý Shylocku, blíž předstupte.

**PORTIE**:Jest vaše jméno Shylock?

**SHYLOCK**:                                                Shylock jest  
mé jméno.

**PORTIE**:                  Pře, již tady vedete,  
jest divné povahy, však správna tak,  
že zákon benátský vám nemůže  
nic bránit v tom, jak postupujete.  
_(K ANTONIOVI.)  
_A vy stojíte v jeho půhonu,  
či nestojíte?

**ANTONIO**:                   Tak; jak říká on.

**PORTIE**:A uznáváte zápis?

**ANTONIO**:                                    Uznávám.

**PORTIE**:Žid musí tedy milosrdným být.

**SHYLOCK**:Co nutí mne, že musím? – To mi rcete.

**PORTIE**:Dar milosti se nevynucuje;  
ta sprchá jako nebes mírný déšť  
v dol pozemský; jest dvakrát žehnána,  
i tomu žehnajíc, kdo dává ji,  
i tomu, kdo ji béře; nejmocnější  
jest u nejmocnějších a na trůnu  
líp sluší mocnáři než koruna.  
Jest žezlo odznak moci dočasné  
a úcty, velebnosti přívlastkem,  
v němž postrach tkví a bázeň před králi;  
však milost moci žezla stojí výš;  
trůn její v srdcích králův utvrzen  
a příznakem jest boha samého;  
a bohu nejpodobnější jest zemská moc,  
když právo milostí se zmírňuje.  
A proto, Žide, třeba ve své při  
jsi hledal spravedlnost, považ přec,  
že po spravedlnosti nikdo z nás  
by spásy nedošel. – My modlíme  
se o milost a tatáž modlitba  
nás učí konat skutky milosti. –  
Já mluvil tak, bych zmírnil spravedlnost  
tvé žaloby, neb setrváš-li na ní,  
benátský přísný soud své rozhodnutí  
dát musí proti tomu kupci zde.

**SHYLOCK**:Mé skutky na mou hlavu! Právo chci  
a trest a pokutu dle zápisu.

**PORTIE**:Což nemůže tu sumu zaplatit?

**BASSANIO**:Zde před soudem ji dávám za něho,  
ba dvakrát tolik; nestačí-li to,  
chci ručit, dluh že splatím desetkrát,  
to pod ztrátou svých rukou, hlavy, srdce.  
Když nedostačí to, jest na jevu,  
že zloba překonává pravdu samu.  
Jen jednou, prosím, zákon nakloňte  
k své moci, malou křivdu učiňte  
pro velké právo, by ten krutý ďábel  
své vůle nedošel.

**PORTIE**:                               To nesmí být;  
neb žádné pravomoci v Benátkách  
řád utvrzený nelze proměnit.  
Zlý příklad tím by v budoucnost se dal  
a mnohá vada po tom příkladu  
by vetřela se v stát; to nemůž být.

**SHYLOCK**:Toť soudí Daniel! – Sám Daniel!  
Ó moudrý, mladý soudce, jak tě ctím!

**PORTIE**:Ten zápis dovolte mi prohlednout.

**SHYLOCK**:Zde jest, můj ctěný doktore, zde jest!

**PORTIE**:Těch peněz třikrát tolik, Shylocku,  
se tobě podává.

**SHYLOCK**:                           Já přísahal,  
já přísahal, mám v nebi přísahu.  
Mám duši ztížit křivou přísahou?  
Ne, ne, za celé Benátky.

**PORTIE**:                                             Tož tedy  
jest zápis propadlý a zákonně  
Žid smí si libru masa vyříznout,  
co jen chce nejblíž srdce kupcova.  
Buď milosrden, vezmi trojnásob  
svůj dluh a nech mne zápis roztrhnout.

**SHYLOCK**:Až bude zaplacen, jak psáno jest.  
Jeť patrno, jste velmi vzácný soudce;  
vy znáte zákony a výklad váš  
byl z míry správný; tedy vyzývám  
vás po zákonu, jehož záslužným  
jste sloupem, byste přešel k výroku.  
Při duši své vám tady přísahám,  
že není moci v lidském jazyku  
mne změnit; – trvám na svém zápisu.

**ANTONIO**:Co nejsnažněji prosím soud, by dal  
svůj rozsudek.

**PORTIE**:                          Ten zní: Již musíte  
svá prsa připravit pro jeho nůž.

**SHYLOCK**:Ó čacký soudce! Vzácný jinochu!

**PORTIE**:Neb úmysl a účel zákona  
se plně shoduje s tou pokutou,  
jež podle zápisu jest propadlá.

**SHYLOCK**:Toť tak! – Ó moudrý, spravedlivý soudce!  
jak mnohem starší jsi, než vypadáš!

**PORTIE**:Svá prsa tedy rozhalte.

**SHYLOCK**:                                               Aj, prsa!  
tak zápis dí, zda pravda, čacký soudce?  
A „nejblíž u srdce“ toť do slova.

**PORTIE**:Tak jest. Jsou váhy zde, by mohlo se  
to maso zvážit?

**SHYLOCK**:                           Mám je pohotově.

**PORTIE**:A na svůj peníz dejte, Shylocku,  
sem také ranhojiče zavolat,  
by nezakrvácel se do smrti.

**SHYLOCK**:Jest tak to uvedeno v zápisu?

**PORTIE**:Ne výslovně; co na tom však. Jest dobře,  
když z pouhé lidskosti to učiníte.

**SHYLOCK**:To najít nemohu; – nic v zápisu!

**PORTIE**:Vy, kupče, chcete ještě něco říci?

**ANTONIO**:Jen málo; hotov jsem a obrněn.  
Svou ruku dejte mi, Bassanio;  
a buďte s bohem. Toho neželte,  
že tento los mne pro vás postihnul;  
neb osud laskavějším jeví se,  
než mívá ve zvyku. On dopouští,  
by ubožák své přežil bohatství  
a zrakem vpadlým, čelem vrásčitým  
tvář ve tvář hleděl nuzné starobě. –  
Té dlouho vlekoucí se pokuty  
a bídy takové mne ušetřil.  
Své vzácné ženě vyřiď pozdrav můj,  
rci, jaký konec měl Antonio,  
rci, jak jsem tě měl rád, a vlídné slovo  
měj o mně po smrti. A povídku  
až dopovídáš jí, ať soudí, zdaž  
Bassanio kdys nebyl milován.  
Jen toho žel, že ztrácíš přítele;  
a on, že dluh tvůj splácí, neželí;  
neb řízne-li jen Žid dost hluboko,  
hned zaplatím jej celým srdcem svým.

**BASSANIO**:Antonio, jsem ženě zasnouben,  
jež jest mi drahá jako život sám;  
však život můj, má žena, celý svět  
mi tolik neváží, co život tvůj;  
vše rád bych ztratil, obětoval vše  
zde tomu ďáblu, bych tě vyprostil.

**PORTIE**:Dík malý by vám vzdala vaše choť,  
jsouc tady přítomna a slyšíc to.

**GRATIANO**:Mám ženu, kterou vpravdě miluji,  
chtěl bych, aby byla v nebesích  
a prosila tam bytost nějakou,  
by změnila tu psinu židovskou.

**NERISSA**:Jest dobře, za jejími zády jen  
že takto mluvíte, sic přání to  
by mohlo porušit vám v domě mír.

**SHYLOCK** _(stranou)_:  
Těch mužů křesťanských! – Já dceru mám;  
kéž někdo z kmene Barrabášova  
byl spíše její manžel nežli křesťan! –  
Čas maříme. Již, prosím, k orteli.

**PORTIE**:Jest libra masa z toho kupce tvá;  
soud povoluje, zákon ti ji dává.

**SHYLOCK**:Ó spravedlivý soudce!

**PORTIE**:A z jeho prsou maso vyřízneš;  
tak zákon svoluje, soud uznává.

**SHYLOCK**:Ó nejmoudřejší soudce! Toť přec nález!  
Pojď, přihotov se!

**PORTIE**:                              Trochu posečkej;  
jest ještě něco. – Zápis nedává  
ti jeho krve – ani krůpěje!  
Jeť výslovně tu psáno: „libra masa“.  
Nuž, měj, co psáno, vezmi libru masa;  
leč když, je řezaje, v tom vycedíš  
jen jednu krůpěj krve křesťanské,  
tvé pozemky a zboží připadnou  
benátským právem obci benátské.

**GRATIANO**:Ó spravedlivý soudce! – Žide, slyš!  
Ó moudrý soudce!

**SHYLOCK**:                               Jest to zákonem?

**PORTIE**:Sám nahledneš v to ustanovení;  
a naléhaje na spravedlnost,  
buď bezpečen, že spravedlnosti  
se dostane ti víc, než sobě přeješ.

**GRATIANO**:Ó moudrý soudce! – Žide; – moudrý soudce!

**SHYLOCK**:Já tedy přijímám tu nabídku;  
můj zápis trojnásobně vyplaťte  
a pusťte křesťana.

**BASSANIO**:                                Zde peníze.

**PORTIE**:Jen zvolna! Žid své právo dostane;  
jen zvolna, žádný spěch! – Má obdržet  
svou pokutu, však praničeho víc.

**GRATIANO**:Ó Žide – spravedlivý, moudrý soudce!

**PORTIE**:Již tedy si to maso vyřízni;  
leč krve neprolij a nevykroj  
ni víc, ni méně nežli právě libru;  
neb víc-li nebo méně vyřízneš  
než přesnou libru, byť jen o tolik,  
co misku zlehčí nebo přetíží  
jen o dvacátý dílec kventlíku,  
ba o vlas-li se uhne vahadlo,  
tož zemřeš a tvé statky propadnou.

**GRATIANO**:Toť druhý Daniel; sám Daniel!  
Teď, nevěrče, tě držím za kyčel.

**PORTIE**:Proč váhá Žid? – Svou pokutu si vezmi.

**SHYLOCK**:Můj dluh mi splaťte jen a žít mne nechte.

**BASSANIO**:Mám pro tebe jej pohotově. Zde –

**PORTIE**:On před soudem jej nechtěl přijati;  
jen spravedlnost měj dle zápisu.

**GRATIANO**:Řku Daniel, ba druhý Daniel!  
Dík, žes mne tomu slovu naučil.

**SHYLOCK**:Ni vlastních peněz nemám dostati?

**PORTIE**:Nic nedostaneš než svou pokutu  
a vezmeš ji na vlastní nebezpečí.

**SHYLOCK**:Sám ďábel mu ji tedy požehnej!  
Dál neodpovídám.

**PORTIE**:                                Jen počkej, Žide;  
i jinak ještě právo drží tě.  
Jest psáno v zákoníku benátském:  
„Když cizinec jest řádně usvědčen,  
že přímo ukládal, neb nepřímo,  
o bezživotí kéhos měšťana,  
ta strana, na kterou to osnuje,  
půl jeho majetnosti zabere;  
půl druhá patří státní pokladně  
a život viníkův pak závisí  
jen na milosti sama vévody  
všem proti hlasům.“ – V stavu takém ty  
se nalézáš, neb jesti patrno  
pře zjevným průběhem, že nepřímo  
a také přímo obžalovaný  
byl tebou na životě ohrožen,  
a tak jsi nebezpečí propadl,  
jak dřív jsem vytknul. Protož na kolena!  
a o slitování pros vévodu.

**GRATIANO**:Pros, abys mohl sám se oběsit;  
leč, an tvůj statek obci propadnul,  
již nezbylo ti na provaz a stát  
tě musí věšet na své útraty.

**VÉVODA**:Bys poznal našich myslí rozdílnost,  
dřív daruji ti život, než oň prosíš.  
Půl tvého statku měj Antonio  
a druhá půle státu připadne;  
což, chovat-li se budeš pokorně,  
lze změnit v peněžitou pokutu.

**PORTIE**:Tak jest, však jen co státu týče se,  
a ne Antonia.

**SHYLOCK**:                         Ne, život můj  
a vše si vezměte; ten nedarujte. –  
Vy béřete můj dům, berouce sloup,  
jenž můj dům drží; život béřete,  
když to mi odjímáte, čím jsem živ.

**PORTIE**:A jakou milost vy, Antonio,  
mu poskytnete?

**GRATIANO**:                          Zdarma oprátku  
jen, pro bůh, pranic víc.

**ANTONIO**:                                              Když ráčí tak  
můj vévoda a celý soudní dvůr,  
by za půl svého statku propadl  
jen pokutou, já budu spokojen,  
když druhou půl mi k spravování dá,  
bych, Žid až umře, tomu odevzdal  
ji šlechtici, jenž unes jeho dceru.  
Dvě věci však si ještě vyhradím:  
by za tu přízeň hned se pokřtít dal,  
a druhou, aby tady před soudem  
dal upsat darovacím odkazem,  
že vše, co jeho bude při smrti,  
zeť jeho dostane a jeho dceř.

**VÉVODA**:Tak musí učinit, sic odvolám  
tu milost, již jsem právě udělil.

**PORTIE**:Jsi, Žide, spokojen? Co tomu říkáš?

**SHYLOCK**:Jsem spokojen.

**PORTIE**:Vy, písaři, ten odkaz napište.

**SHYLOCK**:Již, prosím, dovolte mi odejít;  
mně není dobře; pošlete ten list  
mi k podpisu.

**VÉVODA**:                        Jdi; ale učiň tak!

**GRATIANO**:A při křtu budeš míti kmotry dva.  
Já kdybych soudcem byl, o deset víc  
bys dostal jich a ti by dovedli  
tě pod čekan, ne ke křtitelnici.

_Odejde SHYLOCK._

**VÉVODA**:Teď, pane, zvu vás k sobě k obědu.

**PORTIE**:Mé díky, Milosti, však odpusťte;  
dnes na noc musím ještě do Paduy  
a nutno, abych vypravil se hned.

**VÉVODA**:Mně líto jest, že času nemáte. –  
Antonio, vy tomu pánovi  
se odvděčte, neb tuším, velmi jste  
mu k díkům zavázán.

_Odejde VÉVODA, SENÁTOŘI a DRUŽINA._

**BASSANIO**:                                      Můj pane ctný,  
já a můj přítel vaší moudrostí  
jsme zproštěni dnes těžké pokuty;  
tož ony tři tisíce dukátů,  
jež tomu Židu dluhovali jsme,  
zde vezměte za snahu laskavou.

**ANTONIO**:A nad to láskou svou a službami  
jsme dál vám zavázáni na věky.

**PORTIE**:Ten dobře zaplacen, kdo spokojen;  
a já, vás vyprostiv, jsem spokojen,  
a tím se vidím dobře placena;  
mzdy lepší nikdy jsem si nežádal.  
Až znov se uvidíme, znejte mne;  
vše dobré přeji vám a buďte s bohem.

**BASSANIO**:Přec, drahý pane, musím doléhat;  
cos na památku od nás vezměte,  
ne jako mzdu, však holdem povinným.  
Dvě věci, prosím vás, mi povolte:  
že neodepřete a odpustíte.

**PORTIE**:Vy příliš nutkáte; – tož povolím.  
_(K ANTONIOVI.)_  
Své rukavice dejte mi a chci  
je nosit kvůli vám.  
_(K BASSANIOVI.)_  
                             A z lásky k vám  
chci vzíti tento prsten. Ruky své  
jen neoddalujte; já nechci víc  
a to mi z lásky neodepřete.

**BASSANIO**:Ten prsten, dobrý pane, tretka jest!  
a vskutku ostýchám se vám ji dát.

**PORTIE**:Já nechci ničeho než právě to;  
a teď bych vskutku měl ten prsten rád.

**BASSANIO**:Víc na něm záleží než na ceně;  
dám nejdražší vám prsten v Benátkách  
a provoláním dám ho vyhledat;  
jen tento, prosím vás, mi darujte.

**PORTIE**:Jste, pane, vidím, štědrý v nabídkách;  
neb napřed učil jste mne žebrati  
a nyní, jak se zdá, mne učíte,  
jak má se odpovídat žebráku.

**BASSANIO**:Ten prsten, pane, od své ženy mám,  
a když mi na prst navlékala jej,  
já slíbit musel, že ho neprodám  
a nedám nikomu a neztratím.

**PORTIE**:Tou výmluvou si mnohý člověk již  
svých darův ušetřil. Nuž, není-li  
choť vaše šílená a zví-li, jak  
jsem zasloužil si toho prstenu,  
přec navždy hněvati se nebude,  
že jste mi prsten dal. – Nuž, pokoj s vámi!

_Odejde PORTIE a NERISSA._

**ANTONIO**:Bassanio, ten prsten dejte mu;  
ať jeho zásluha a láska má  
jsou protiváhou vůle vaší choti.

**BASSANIO**:Jdi, Gratiano, běž a dohoň jej;  
ten prsten dej mu; a pak, možno-li,  
k Antoniovi domů přiveď jej. –  
Jen rychle spěš!

_Odejde GRATIANO._

                              Hned pojďme domů k vám  
a zítra časně ráno k Belmontu  
jak letem jedem spolu. – Pojďme již.

_Odejdou._

## 2\. scéna

_Tamtéž. – Ulice._

_Vystoupí PORTIE a NERISSA._

**PORTIE**:Jdi, doptej se, kde bydlí Žid, a dej  
ten list mu k podpisu; hned navečer  
zas odjedem a budem doma dřív  
o celý den než naši manželé.  
Ten list Lorenzo vděčně uvítá.

_Vystoupí GRATIANO._

**GRATIANO**:Přec, vzácný pane, jsem vás dohonil.  
Věc rozmysliv si, don Bassanio  
vám prsten posílá a prosí vás,  
dnes abyste jej poctil u stolu.

**PORTIE**:To nemůž být; však prsten přijímám  
co nejvděčněji; a to laskavě  
mu vyřiďte. Dál prosím, ukažte  
dům Shylockův zde tomu mladíku.

**GRATIANO**:To velmi rád.

**NERISSA**:                           Jen ještě slovo, pane –  
_(Stranou k PORTII.)_  
Já pokusím se, abych dostala  
též prsten svého muže; přísahat  
mi musel, že jej navždy podrží.

**PORTIE** _(stranou k NERISSE.)_:  
Ba ručím za to, že jej dostaneš.  
To bude nějakého přísahání,  
že mužům darovali prsteny;  
však smělým pohledem a přísaháním  
je překonáme.  
_(Nahlas.)_  
                           Jdi a pospěš si;  
víš, kde tě očekávám.

**NERISSA**:                                        Dobrý pane,  
již pojďte, ukažte mi Židův dům.

_Odejdou._

</section>
