---
title: JEDNÁNÍ PRVNÍ
contentType: drama
---

<section>

## 1\. scéna

_Benátky. – Ulice._

_Vystoupí ANTONIO, SALARINO a SALANIO._

**ANTONIO**:  
Ba věru nevím, proč mi smutno tak;  
mne tíží to, jak pravíte i vás;  
leč jak jsem chyt to, našel, přišel k tomu,  
a z jaké látky to, čím zrozeno,  
se dozvím teprv. –  
A smutek tak mne činí malátným,  
že stěží sama sebe poznávám.

**SALARINO**:Váš duch se zmítá na oceánu,  
kde vaše lodě s pyšným plachtovím,  
jak šlechta vod a hrdí měšťané,  
neb jakýs mořský podiv nádherný  
se pnou nad kupcův bárky titěrné,  
jež kloní se, jim vzdávajíce čest,  
jak letí kolem tkanou perutí.

**SALANIO**:To věřte, pane, kdybych na vodách  
měl tolik já, mé mysli lepší část  
by venku byla u mých nadějí.  
Já neustále trávu škubal bych  
znát chtěje vítr; na mapách bych slídil,  
kde přístav, rejda, hráz; a každá věc,  
jež budila by o mé zboží strach,  
by věru činila mne tesklivým.

**SALARINO**:Můj dech mi ochlazuje polévku,  
by provanul mne mrazem zimničným,  
když pomyslil bych, jaká pohroma  
můž velkým větrem stát se na moři.  
Já písek v hodinách bych nespatřil  
se prosýpati, aniž vzpomenul  
bych mělčin, jesepů a neviděl,  
jak nádherný můj koráb vězí v písku,  
své pyšné témě kloně pod žebra,  
by zulíbal svůj hrob. Jda do chrámu  
a vida svatou stavbu kamennou,  
hned vzpomenul bych nebezpečných skal,  
jež pouhým tknutím v bok mé dobré lodi  
by rozmetly vše její koření  
přes širou sláň a vody ječící  
by zabalily v moje hedváby.  
A jedním slovem, teď mít to a to  
a v mžiku nic? – Dost maje myšlenek,  
bych na to myslil, jak bych neměl těch,  
že taký případ by mne zasmušil?  
Mně nemluvte; já vím, Antonio  
jest smuten tím, že myslí na své zboží.

**ANTONIO**:Ba, věřte, nejsem; díky mému štěstí  
můj statek jedné lodi nesvěřen  
ni místu jednomu; též nevisí  
mé celé jmění na letošním zdaru; –  
tož zboží mé mne teskným nečiní.

**SALARINO**:Jste tedy zamilován.

**ANTONIO**:            Jděte, jděte!

**SALARINO**:Ni zamilován? – Tedy řekněme,  
že proto smuten jste, že nejste vesel,  
a bylo by vám zrovna snadno tak  
se smát a skákat, říkat: „Vesel jsem,  
že nejsem smuten.“ – Při dvouhlavém Janu,  
žeť podivné to brouky příroda  
si tvoří chvílí svou: ti mhourají  
si stále veselýma očima  
a smějí se jak papouš dudáku,  
a jiní mají vzhled tak zakyslý,  
že neukážou zubů v úsměvu,  
byť Nestor přísahal, že vtip jest k smíchu.

_Vystoupí BASSANIO, LORENZO a GRATIANO._

**SALANIO**:Hle, zdeť Bassanio, váš čacký strýc,  
Lorenzo, Gratiano. S bohem již;  
my necháme vás v lepší společnosti.

**SALARINO**:Já zůstat chtěl, až rozveselím vás;  
teď dražší přátelé mne předešli.

**ANTONIO**:Já vždycky si vás vážím velice.  
Mám za to, že vás volá vlastní věc  
a vhod vám příležitost k odchodu.

**SALARINO**:Všem dobré jitro, milí pánové!

**BASSANIO**:Kdy, milí páni, zasmějem se zas?  
Nu rcete, kdy? Vy ku podivu teď  
se odcizujete; zdaž nutno tak?

**SALARINO**:Náš čas jest k službám vaší libosti.

_Odejdou SALARINO a SALANIO._

**LORENZO**:Bassanio, když teď Antonia  
jste nalezl, my opustíme vás,  
však o polednách, prosím, pamatujte,  
kde sejdeme se.

**BASSANIO**:            Přijdu dojista.

**GRATIANO**:Signor Antonio, vy nedobře  
teď vypadáte; příliš dbáte světa:  
A ten ztrácí jej, kdo příliš klopotně  
jej zakupuje. Ano, věřte mi,  
vy ku podivu jste se proměnil.

**ANTONIO**:Mně, Gratiano, svět jest pouze svět,  
tož jeviště, kde každý člověk má  
svou úlohu, a má jest truchlivá.

**GRATIANO**:Mne nechte šaška hrát; ať s veselím  
a smíchem vrásky stáří přikvačí;  
chci raděj vínem játra rozžehat  
než mrazit srdce trapným vzdycháním.  
Aj, proč má člověk s vroucí krví sedět  
jak z alabastru vytesaný děd?  
bdě spát a žloutenku si ulovit  
tím, že je mrzut? Slyš, Antonio –  
já mám tě rád a láska má to mluví:  
jsou jistí lidé, jejichž obličej  
jest potažen jak louže stojatá;  
ti zúmyslně v mlčení se halí,  
jen aby ve zdání se oděli,  
že moudří jsou a vážní, hlubocí,  
jak říkali by: „Jsemť pan Orakul  
a hlesnu-li, ať nezaštěkne pes!“  
Ó můj Antonio, já lidi znám,  
již proto jenom slovou mudrci,  
že mlčí; kdyby mluvili, jsem jist,  
že v zatracení uvrhli by ty,  
kdož naslouchají, jsouce nuceni,  
by bratru svému bláznů přezděli.  
Kdys jindy povíme si o tom víc;  
jen nelov takým smutným vnadidlem  
to hloupé mřeně, lidské mínění.  
Lorenzo, pojďme. S bohem prozatím;  
své kázání vám skončím po obědě.

**LORENZO**:Nuž, do oběda opustíme vás.  
Já sám též musím němý mudrc být,  
neb Gratiano nepustí mne k slovu.

**GRATIANO**:Dvě léta ještě buď mým soudruhem  
a hlasu nepoznáš svých vlastních úst.

**ANTONIO**:Nuž s bohem; ještě mluvkou stanu se  
tím vaším přesvědčivým hovorem.

**GRATIANO**:Můj dík; neb mlčet na jazyk se sluší,  
jen uzený a cudnou dívčí duši.

_Odejdou GRATIANO a LORENZO._

**ANTONIO**:Co z takých řečí teď?

**BASSANIO**:

Gratiano se namluví nekonečně mnoho ničeho; více než kdokoliv jiný v celých Benátkách. Jeho rozumné nápady jsou jako dvě zrna pšeničná ukrytá ve dvou měřicích plev; hledáte celý den, než je najdete, a když je máte, nestála za hledání.

**ANTONIO**:A teď mi povězte, jaká to dáma,  
k níž tajně putovat jste přísahal  
a o níž jste mi chtěl dnes vyprávět?

**BASSANIO**:Vám není neznámo, Antonio,  
jak velice jsem ztenčil jmění své  
tím, že jsem trochu nádherněj si ved,  
než stačily mé skrovné prostředky.  
Já nenaříkám, že mi nelze dál  
tak skvěle žít; má přední starost jest,  
bych čestně z velkých dluhů vyvázl,  
v nichž moje léta, trochu marnotratná,  
mne zůstavila. Vám, Antonio,  
jsem nejvíc dlužen, peněz a též lásky  
a vaše láska jest mi zárukou,  
že smím vám sdělit všecky plány své  
a úmysly, jak chci se dluhů zbýt.

**ANTONIO**:Jen mluvte, prosím vás, Bassanio;  
a stojí-li to, jako vždy vy sám,  
jen ve cti okruhu, tož buďte jist,  
můj měšec, osoba a vše, s co jsem,  
že otevřeno vašim potřebám.

**BASSANIO**:Když za svých školních let jsem ztratil šíp,  
já druhý téhož letu odstřelil  
a tímtéž směrem, avšak pozorněji  
bych našel první; a tak odváživ  
se obou, často oba našel jsem.  
Ten dětský zvyk zde dávám za příklad,  
neb co chci říci, též tak prosté jest.  
Jsemť mnoho dlužen vám a nerozvážný  
a mlád, jak jsem, co dluhuji, jest pryč;  
však chcete-li šíp jiný vystřelit  
touž cestou jako první, pevně věřím,  
že, cíle pozoren, buď oba najdu,  
neb s vaší druhou sázkou vrátím se,  
za první vděčně zůstav dlužníkem.

**ANTONIO**:Vždyť, znáte mne a maříte jen čas,  
k mé lásce přicházeje oklikou;  
a věru víc mi ubližujete,  
vše, seč jen jsem, tak bera v pochybnost,  
než kdybyste byl zmarnil vše, co mé.  
Jen tedy řekněte, co činit mám,  
co myslíte, že lze mi učinit,  
a hotov jsem; tož mluvte.

**BASSANIO**:            V Belmontu  
jest dáma, bohatá to dědička;  
a krásná, krásnější nad výraz sám  
a ctností převzácných. – Kdys její zrak  
mne dařil milým, němým poselstvím.  
Má jméno Portie, ne menší cenu  
než Catonova dceř, choť Brutova.  
Svět v šíř i v dál též její vzácnost zná,  
neb čtyři větry od všech pobřeží  
k ní nesou nápadníky proslulé.  
Jak zlaté rouno splývá od spánků  
jí slunný vlas a činí její sídlo  
tam v Belmontu jak druhou Colchidou,  
a mnohý Jason jde tam hledat ji.  
Ó můj Antonio, jen kdybych měl  
těch prostředkův, bych mohl s jediným  
z nich závodit, mám v duši tušení  
tak příznivé, že bez vší pochyby  
se šťastným stanu.

**ANTONIO**:            Všechen statek můj,  
jak víš, jest na moři a nemám peněz  
ni zboží, bych tu sumu opatřil.  
Tož jdi a zkus, co zmůže úvěr můj  
zde po Benátkách; ten pak vyčerpán  
buď do krajnosti, abych vypravil  
tě do Belmontu k sličné Portii.  
Jdi, pátrej hned, já též tak učiním,  
kde peněz jest; a nemám pochybnosti,  
můj úvěr, osoba, že stačí dosti.

_Odejdou._

## 2\. scéna

_Belmont. – Komnata u Portie._

_Vystoupí PORTIE a NERISSA._

**PORTIE**:

Na mou věru, Nerisso, moje malá osůbka jest již syta toho velikého světa.

**NERISSA**:

Tak byste byla též, má drahá slečno, kdyby vaše trampoty byly tak hojny jako vaše štěstí. A přece, pokud vidím to, churaví právě tak ti, kdož se přejedí, jako ti, kdož strádají o ničem. Není to tedy prostředním blahem, nalézati se v středu všeho. Nadbytek dříve zešediví, ale pravý dostatek déle žije.

**PORTIE**:

Toť dobré průpovědi a dobře proneseny.

**NERISSA**:

Dobře následovány, lepší byly by.

**PORTIE**:

Kdyby dobře činit bylo tak snadno jako vědět, co bylo by dobře činiti, z kapliček staly by se chrámy a z chýží chudých lidí paláce knížecí. To dobrý kněz, jenž dělá sám, co káže; snadněji mohu dáti dvaceti lidem naučení, co bylo by dobře činiti, než býti jedním z těch dvaceti a říditi se vlastní naukou. Mozek může vymýšleti zákony krvi, ale prudká letora chladný příkaz přeskočí. Takovým zajícem jest mladická ztřeštěnost, že se přešvihne přes tenata mrzáka, dobré porady. Ale toto rozumování není takové, aby mi zvolilo manžela. Ó žel, to slovo „voliti“! Nesmím ani voliti toho, koho bych chtěla, ani zamítnouti toho, kdo se mi nelíbí; tak jest vůle živé dcery spoutána vůlí mrtvého otce. Není-li to kruté, Nerisso, že nemohu zvoliti jednoho, aniž odmítnouti nikoho?

**NERISSA**:

Váš otec byl povždy ctnostný muž a svatí lidé mívají při své smrti dobrá vnuknutí. Protož v tom losování, které ustanovil s těmito třemi skřínkami, zlatou, stříbrnou a olověnou – tož aby ten, kdo vystihne jeho mínění, vás dostal –, jistě volbu pravou učiní jen ten, kdo vás opravdově miluje. Než, řekněte, jak vřelá jest vaše náklonnost k některému z těch knížecích nápadníků, kteří jsou již zde?

**PORTIE**:

Prosím tě, jmenuj mi jednoho po druhém; jak je budeš jmenovat, vylíčím ti je a podle mého líčení suď o mé náklonnosti.

**NERISSA**:

Předně je zde ten neapolský princ.

**PORTIE**:

Aj, to jest vskutku švihácké hříbě; neboť nemluví o ničem než o svém koni a pokládá to za veliké osvědčení svých dobrých vlastností, že ho umí sám okovat. Velice se obávám, že měla Její Milost, jeho paní matka, nějaké pletky s kovářem.

**NERISSA**:

Potom je tu ten hrabě, palatin.

**PORTIE**:

Ten neumí nic jiného než se mračit, zrovna jako by říkal: „Nechcete-li mne, dělejte, jak vám libo.“ Poslouchá veselé historky a neusměje se. Bojím se, že bude z něho plačící filosof, až zestárne, an jest tak pln nezpůsobné zasmušilosti již za mlada. Vzala bych si raději umrlčí hlavu s kostí v hubě než jednoho z těch dvou. Bůh mne obou uchovej!

**NERISSA**:

Jak se vám líbí ten francouzský šlechtic monsieur Le Bon?

**PORTIE**:

Bůh jej stvořil, a proto dejme tomu, že jest člověk. Opravdu, já vím, že je to hřích býti posměvačem; – ale oni – ano, má lepšího koně než ten Neapolitán, lepší zlozvyk mračiti se než ten hrabě palatin; je to každý a není to nikdo, zazpívá-li drozd, dá se do křepčení a vyzve na souboj svůj vlastní stín. Kdybych si vzala jeho, vzala bych si dvacet mužů. Kdyby mnou pohrdal, odpustila bych mu, neboť kdyby mne miloval až k zbláznění, nikdy bych mu toho neodpustila.

**NERISSA**:

Co tedy říkáte Falconbridgeovi, tomu mladému anglickému baronu?

**PORTIE**:

Ty víš, že mu neříkám nic; neboť on nerozumí mně a já nerozumím jemu. Neumí ani latinsky, ani francouzsky, ani vlašsky a ty můžeš na to u soudu přísahat, že já neumím anglicky, ani co by za nehet vlezlo. Je to tak obraz slušného člověka, ale bohužel, kdožpak může rozprávěti s němým panákem? A jak podivínsky jest vystrojen! Myslím, že si kabátec koupil v Itálii, nabírané kalhoty ve Francii, klobouk v Německu a své způsoby všude.

**NERISSA**:

Co soudíte o skotském velmoži, jeho sousedu?

**PORTIE**:

Že má v sobě kus sousedského dobráctví; neboť si vydlužil pohlavek od Angličana a přísahal, že mu ho oplatí, až bude moci. Myslím, že se mu ten Francouz postavil za rukojmí a pod pečetí mu zajistil jiný.

**NERISSA**:

Jak se vám líbí ten mladý Němec, synovec saského vévody?

**PORTIE**:

Velmi ohyzdně ráno, když je střízliv, a přeohyzdně odpoledne, když je opilý. V nejlepší míře jest o něco horší než člověk a v nejhorší míře o málo lepší než zvíře. Ať stane se nejhorší, co se kdy stalo, doufám, že se ho nějak zbavím.

**NERISSA**:

Odhodlá-li se k volbě a zvolí skřínku pravou, zdráhala byste se splniti vůli svého otce, kdybyste se zdráhala přijmouti ho za manžela.

**PORTIE**:

Protož, z bázně před nejhorším prosím tě, postav hodný pohár rýnského na skřínku nepravou; a kdyby sám ďábel byl v ní a to pokušení na ní, vím, že ji zvolí. Učiním vše na světě, Nerriso, než bych si vzala takovou houbu.

**NERISSA**:

Netřeba se vám báti, slečno, že dostanete některého z těchto pánů. Oznámiliť mi své rozhodnutí, kteréž vskutku jest, že se navrátí domů a nebudou vás již obtěžovati svými námluvami, leda by vás mohli dobýti jiným způsobem než ustanovením vašeho otce, závislým na těch skřínkách.

**PORTIE**:

A kdybych byla živa, až zestárnu jako Sibyla, zemru cudna jako Diana, nedostane-li mne kdo po vůli otcově. Těší mne, že tento náklad ženichů jest tak rozumný; neboť není mezi nimi jednoho, do jehož nepřítomnosti nebyla bych zamilována; i prosím boha, aby jim dopřál šťastného odchodu.

**NERISSA**:

Pamatujete se, slečno, ještě z dob otcových na jistého Benátčana, učence i vojína, který sem přišel ve společnosti markýze z Montferratu?

**PORTIE**:

Ano, ano, byl to Bassanio, myslím aspoň, že se tak jmenoval.

**NERISSA**:

Pravda, slečno; ze všech mužů, které kdy moje bláhové oči spatřily, on nejvíce byl hoden krásné ženy.

**PORTIE**:

Dobře se na něho pamatuji; a pamatuji se, že tvé chvály zasluhuje.

_Vystoupí SLOUŽÍCÍ._

Nu což? Co nového?

**SLOUŽÍCÍ**:

Ti čtyři cizinci, slečno, ptají se po vás, chtějíce se rozloučit; a přišel posel od pátého, knížete marokánského, se vzkazem, že kníže, jeho pán, přijede sem dnes večer.

**PORTIE**:

Kdybych mohla uvítati pátého s tak veselým srdcem, jako se loučím s těmi čtyřmi, těšila bych se z jeho příchodu. Má-li povahu svatého a pleť ďáblovu, raději bych, aby mne vyzpovídal a dal mi rozhřešení, než aby si mne vzal. Pojď, Nerisso. – Jdi napřed, hochu.

Za jedním sotva zavřeli jsme vrata,  
již druhý ženich do dveří nám chvátá.

_Odejdou._

## 3\. scéna

_Benátky. – Náměstí._

_Vystoupí BASSANIO a SHYLOCK._

**SHYLOCK**:

Tři tisíce dukátů; dobře.

**BASSANIO**:

Ano, pane, na tři měsíce.

**SHYLOCK**:

Na tři měsíce; dobře.

**BASSANIO**:

Za kteréž, jak jsem vám řekl, Antonio bude ručiti.

**SHYLOCK**:

Antonio bude ručiti; dobře.

**BASSANIO**:

Můžete mi posloužit? Chcete mi to udělat? Zvím vaši odpověď?

**SHYLOCK**:

Tři tisíce dukátů, na tři měsíce a Antonio ručí.

**BASSANIO**:

Vaše odpověď –

**SHYLOCK**:

Antonio je dobrý muž.

**BASSANIO**:

Slyšel jste něco proti tomu?

**SHYLOCK**:

Ó ne, ne, ne, ne; moje mínění, když pravím, dobrý muž, jest, abyste mi rozuměl, že je dostatečný k placení. Ale jeho prostředky jsou v nejistotě; jeden koráb má na cestě do Tripole, jiný do Indie; kromě toho dozvídám se na Rialtu, má třetí v Mexiku, čtvrtý pluje do Anglicka a ještě jiné zboží má rozptýlené v cizině. Ale koráby jsou jen prkna a plavci jen lidé; jsou zemské krysy a vodní krysy, vodní zloději a zemští zloději; – myslím totiž loupežníky; a potom jest nebezpečí z vod, větrů i skal. Nicméně jest ten muž dostatečný. Tři tisíce dukátů; myslím, že jeho záruku přijmu.

**BASSANIO**:

Buďte jist, že můžete.

**SHYLOCK**:

Chci býti jist, že mohu; i abych byl jist, rozmyslím si to. Mohu mluviti s Antoniem?

**BASSANIO**:

Libo-li vám s námi poobědvati.

**SHYLOCK**:

Ano, čenichat vepřovinu; jísti z příbytku, do kterého váš prorok, ten nazarenský, zaklel ďábla! Chci kupovati od vás, vám prodávat, mluvit s vámi, chodit s vámi a tak dále; ale nechci jísti s vámi, píti s vámi aniž modliti se s vámi. Co nového na Rialtu? Kdo tu přichází?

_Vystoupí ANTONIO._

**BASSANIO**:To jest signor Antonio.

**SHYLOCK** _(stranou)_:  
Jak roven úlisnému publikánu!  
Já nenávidím ho, neb křesťan jest;  
však proto víc, že v nízké prostotě  
svůj peníz rozpůjčuje zadarmo  
a snižuje tak míru úrokův  
zde u nás v Benátkách. Však za kyčel  
kdys chytnu-li ho, tučně vykrmím  
to staré záští, které k němu mám.  
On nenávidí posvátný náš lid  
a tupí tam, kde kupcův nejvíce,  
mne, obchod můj a zasloužený zisk,  
jejž zove lichvou. Proklet buď můj kmen,  
když odpustím to!

**BASSANIO**:            Slyšte, Shylocku!

**SHYLOCK**:Já čítám nynější svou hotovost,  
a pokud soudím jen tak z paměti,  
v tom okamžiku zjednat nemohu  
těch plných tři tisíce dukátů.  
Co na tom? Tubal, Hebrej bohatý  
a z mého kmene, vypomůže mi.  
Leč, stůjme! – Na kolik že měsíců  
to žádáte?  
_(K ANTONIOVI.)_  
            Mír s vámi, dobrý pane,  
my právě o Vašnosti mluvili.

**ANTONIO**:Ač nedlužím se, aniž půjčuji  
a mamon nedávám a neberu,  
přec, Shylocku, bych pomoh z nesnází  
zde příteli, ten zvyk chci porušit.  
_(K BASSANIOVI.)_  
Zda řek jste mu, co potřebujete?

**SHYLOCK**:Ó, ano, tři tisíce dukátů.

**ANTONIO**:A na tři měsíce.

**SHYLOCK**:Já zapomněl; tak, na tři měsíce;  
již řek jste. – Dobrá; – a vy ručíte;  
tak, tak; – však slyšte: myslím, řekl jste,  
že na zisk ani nepůjčujete,  
ni dlužíte se.

**ANTONIO**:            Nikdy tak.

**SHYLOCK**:            Když Jakub  
pás ovce svého ujce Labana,  
ten Jakub byl po svatém Abrahamu,  
jak navlekla to jeho moudrá máť,  
již třetí dědic; ano, třetí byl – –

**ANTONIO**:A co je s ním? Bral také úroky?

**SHYLOCK**:Ne, nebral úroků, jak byste řek,  
ne přímo úroků, však poslyšte –  
co Jakub učinil. Když s Labanem  
se smluvili, že všechna jehňátka,  
jež budou strakatá a peřestá,  
mzdou budou Jakubovou, na podzim  
se rujné ovce sešly s berany;  
a mezi vlnatými roditeli  
když úkol plemenění započal,  
tu chytrý pastýř pruty oloupal  
a mezi tím, co páření se dálo,  
je postavil před plodné bahnice,  
jež počavše, pak v době bahnění  
mu rodily jen pestrá jehňata –  
jež byla Jakubova; takže on  
se dostal k zisku a byl požehnán.  
Jeť požehnáním zisk, když nekraden.

**ANTONIO**:To byla sázka, za niž Jakub sloužil;  
věc, kterouž neměl v moci přivodit,  
však řízená a uzpůsobená  
jen rukou nebes. – Řečeno to zde,  
by úrok za dobrý byl pokládán,  
neb snad to vaše zlato se stříbrem  
jsou také bahnice a berani?

**SHYLOCK**:To říci nemohu; však hledím je  
tak rychle rozmnožit. Leč, pozor, pane –

**ANTONIO**:Jen slyš, Bassanio, jak ďábel sám  
k svým pletkám umí písmo citovat.  
Zlá duše, svatost berouc za svědka,  
jest jako lotr s tváří úsměvnou,  
jak pěkné jabko k jádru prohnilé.  
Ó, jak má faleš pěkný zevnějšek!

**SHYLOCK**:Hm, tři tisíce dukátů; toť hezká  
a plná suma; na tři měsíce,  
tři z dvanácti; nu hleďme; – úroky…

**ANTONIO**:Chceš v závazek nás vzíti, Shylocku?

**SHYLOCK**:Signor Antonio, vy kolikrát  
a často jste mne tupil na Rialtu  
pro moje peníze a úroky;  
já plecí pokrčiv, vždy nes to tich,  
neb trpěti jest úděl mého kmene.  
Mne zvete nevěrcem, psem katanským  
a plváte na židovský můj plášť,  
vše proto jen, že toho užívám,  
co mého jest. Nu dobrá; teď to tak,  
že potřebujete mé pomoci.  
Tak, tak; vy přijdete a řeknete:  
„My chtěli bychom peněz, Shylocku;“  
tak říkáte to, vy, jenž vychrlil  
jste slinu na můj vous a kopal mne,  
jak odkopnete neznámého psa  
od svého prahu. – Peněz žádáte.  
Co mám vám říci? Nemám říci snad:  
„Což pes má peníze? – Pes může-li  
vám půjčit tři tisíce dukátů?“  
Neb snad se hluboce mám uklonit  
a jako otrok s dechem tajeným  
a s šeptající pokorou dít tak:  
„Můj vzácný pane, středu minulou  
jste na mne plvnul, ondy odkop mne  
a jindy zas mi přezděl hafanů  
a za ty zdvořilosti takové  
a takové vám půjčím peníze?“

**ANTONIO**:A hotov jsem tak tobě přezdít zas  
a poplvat tě, také odkopnout.  
Ty peníze-li zapůjčiti chceš,  
nám nepůjčuj jich co svým přátelům;  
neb kdy že vybíralo přátelství  
zisk od přítele za neplodný kov?  
Spíš jako nepříteli zapůjč je,  
bys, padne-li, moh s tváří smělejší  
brát pokutu.

**SHYLOCK**:            Aj, kterak bouříte!  
Chci být váš přítel, vaši lásku mít,  
těch potup zapomenout, kterými  
jste ztřísnil mne; v té chvíli potřeby  
vám pomoci a nevzít úrokem  
ni haléře za svoje peníze; –  
a vy mne ani slyšet nechcete.  
Toť přece nabídnutí laskavé.

**BASSANIO**:To opravdu by byla laskavost.

**SHYLOCK**:Tu laskavost vám prokázati chci.  
Nuž, pojďte k notáři mi zpečetit  
jen malý zápis; a – pro pouhý žert –  
když nesplatíte mi v den ten a ten  
a tam a tam tu sumu nebo sumy,  
jež v smlouvě udány, ať pokutou  
mi plná libra masa připadne,  
již vyříznu neb vezmu, kdekoliv  
na vašem těle budu chtít ji vzít.

**ANTONIO**:Jsem spokojen; ten úpis zpečetím  
a řeknu, že ten Žid jest přelaskav.

**BASSANIO**:Tak za mne upsati se nesmíte;  
já raděj ve své tísni setrvám.

**ANTONIO**:Nic, brachu, neboj se, já nepropadnu;  
než uplynou dva měsíce, to jest  
o měsíc dřív, než lhůta vyprší,  
jak očekávám, třikrát trojnásob  
se vrátí mi té smlouvy hodnota.

**SHYLOCK**:Ó, otče Abrahame, jací jsou  
ti křesťané, jež vlastní krutost učí  
i jiných myšlénky brát v pochybnost!  
To řekněte mi, prosím, kdyby den  
svůj promeškal, co vyzískal bych tím,  
tu pokutu snad chtěje vynutit?  
Přec libra masa vzatá z člověka  
tak cenná není ani vydatná  
jak skopovina, maso hovězí  
neb kozí. – Jářku, abych zakoupil  
si jeho přízeň, jsem tak přátelský.  
Nu, přijme-li to, dobře; ne-li, s bohem;  
jen pro mou lásku nekřivděte mi.

**ANTONIO**:Tak, Shylocku; tu smlouvu podpíšu.

**SHYLOCK**:Tož bez odkladu jděte k notáři  
a nařiďte, jak vyhotovit má  
ten zápis veselý; a já jdu hned  
a měšce naplním vám dukáty. –  
Jen ještě dohlednu si na svůj dům,  
kde zvlčelý mi hlídá dareba,  
naňž nelze spolehnout, a v okamžik  
jsem u vás.

**ANTONIO**:            Pospěš, Žide šlechetný. –

_Odejde SHYLOCK._

Ten Hebrej dá se pokřtít; jest tak vlídný.

**BASSANIO**:Rád nemám pěkných slov, kde chlap je bídný.

**ANTONIO**:Nuž, pojďme; netřeba se čeho báti,  
mé lodě měsíc před časem se vrátí.

_Odejdou._

</section>
