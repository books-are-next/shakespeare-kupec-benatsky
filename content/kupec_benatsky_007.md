---
title: JEDNÁNÍ DRUHÉ
contentType: drama
---

<section>

## 1\. scéna

_Belmont. – Komnata v domě Portiině._

_Tuš. – Vystoupí PRINC MAROKÁNSKÝ a jeho DRUŽINA – PORTIE, NERISSA a jiní v průvodu._

**PRINC MAROKÁNSKÝ**:Tvou nelibost ať nebudí má pleť;  
to stinné roucho zářivého slunce,  
s nímž sousedím a jehož pěstila  
mne blízkost. – Přiveď nejsvětlejšího  
mi tvora severu, kde Phoebovým  
se ohněm sotva střechýl rozpouští,  
a zraňme se o lásku tvou a zkus,  
čí krev jest červenější, má, či jeho.  
Já, paní, pravím ti, mé vzezření  
že reky zděsilo; při lásce své  
ti přísahám, že nejvzácnější panny  
mé země také milovaly je.  
Já nechtěl bych tu barvu zaměnit,  
leč bych si osvojil tvé myšlenky,  
má sličná královno.

**PORTIE**:            Při volbě té  
mi není vůdkyní jen něžná rada  
mých dívčích očí. Kromě toho los,  
jenž o mé sudbě rozhodnouti má,  
mi béře právo volně rozhodnout.  
Leč, kdyby otec byl mne nevázal  
a neomezil vůlí svou, bych ženou  
se stala toho, kdo mne dobude  
tím způsobem, jak řekla jsem vám již,  
vy, slavný princi, u mne byste stál  
v též právě přízni jako každý z těch,  
kdož přišli sem se o ni ucházet.

**PRINC MAROKÁNSKÝ**:I za to dík. Již tedy uveďte  
mne ku skřínkám, bych zkusil štěstí své.  
Při meči tom, jímž Sofi skolen byl,  
a perský princ, jenž trojí bojiště  
kdys urval Sulejmanu sultánu,  
můj pohled zkrotí nejvzdornější zrak,  
já nejsmělejší srdce překonám,  
chci medvědici kojenčata vzít  
a dráždit lva, když po kořisti řve,  
bych tebe získal, paní. – Ale žel,  
když Herakles a Lichas kostkují,  
kdo udatnější z nich, vrh šťastnější  
můž z ruky slabší padnout náhodou;  
tak Alcides svým hoškem poražen  
a tak i já, jsa veden slepým štěstím,  
snad s tím se minu, čeho dosíci  
můž nehodnější kdos – a zhynu žalem.

**PORTIE**:Brát štěstí musíte, jak padne vám,  
buď rozhodnout se vůbec nevolit,  
neb přísahat, než k volbě přistoupíte,  
že zvolíte-li skřínku nepravou,  
víc nikdy s ženou nepromluvíte  
již o sňatku; – vše tedy rozvažte.

**PRINC MAROKÁNSKÝ**:S ní nepromluvím. Tedy k volbě již.

**PORTIE**:Dřív přísahati jděte do chrámu  
a po obědě zkuste štěstí své.

**PRINC MAROKÁNSKÝ**:Tož tedy osud ještě toho dne  
mé štěstí neb mou kletbu rozhodne.

_Tuš. – Odejdou._

## 2\. scéna

_Benátky. – Ulice._

_Vystoupí LAUNCELOT._

**LAUNCELOT**:

Jistě že moje svědomí bude při tom, abych utekl tomu Židu, mému pánu. Zlý duch stojí mi u lokte a pokouší mne řka: „Gobbo, Launcelote Gobbo, dobrý Launcelote,“ aneb, „dobrý Gobbo,“ aneb, „dobrý Launcelote Gobbo, vezmi nohy na ramena, rozběhni se a utíkej.“ – Moje svědomí praví: „Ne, měj se na pozoru, poctivý Launcelote, měj se na pozoru, poctivý Gobbo,“ aneb, jak dříve řečeno, „poctivý Launcelote Gobbo; neutíkej, pohrdni utíkáním vlastníma patama.“ – Dobrá, nadmíru kurážný ďábel mi káže, abych sebral svých pět švestek. „Hajdy!“ říká ďábel; „pryč!“ říká ďábel; „pro pána boha, povzbuď svou rekovnou mysl,“ říká ďábel, „a utíkej.“ – Dobrá, moje svědomí, padajíc mému srdci kolem krku, praví velmi moudře: „Můj poctivý příteli Launcelote, jako syn poctivého muže,“ – či raději syn poctivé ženy –, neboť můj otec byl trochu načichlý, měl tak nějaký škraloupek a příchuť – dobrá, moje svědomí praví: „Launcelote, ani se nehni.“ – „Hni se,“ praví ďábel. „Nehni se,“ praví moje svědomí. – „Svědomí,“ pravím já, „radíš dobře.“ „Ďáble,“ pravím já, „neradíš dobře.“ Kdybych uposlechl svědomí, zůstal bych u Žida, svého pána, který – odpusť pánbůh – jest jakýsi druh ďábla; a kdybych Židovi utekl, uposlechl bych ďábla, který – račte odpustit – je ďábel sám. Zajisté ten Žid jest opravdový, vtělený ďábel, a při mém svědomí! – Moje svědomí jest jakýsi druh zatvrzelého svědomí, ano mi radí, abych u Žida zůstal. Ďábel dává přátelštější radu. Uteču, ďáble; moje paty jsou ti k službám. Já uteču!

_Vystoupí STARÝ GOBBO s košíkem._

**STARÝ GOBBO**:

Mladý panáčku, vy, prosím vás, kudypak tu přijdu k panu Židovi?

**LAUNCELOT** _(stranou)_:

Ó, nebesa, to je můj manželsky nejvlastnější tatík! Má vlčí mlhu, ba řekl bych medvědí mlhu a nepoznává mne. Ztropím si nějakou švandu.

**STARÝ GOBBO**:

Mladý, vzácný panáčku, prosím vás, kudypak tu přijdu k panu Židovi?

**LAUNCELOT**:

Dejte se napravo na nejbližším rohu a na tom ještě bližším nalevo; na tom ze všech nejbližším nedávejte se ani napravo, ani nalevo, ale jděte nepřímo k židovně.

**STARÝ GOBBO**:

I pro všechny svaté, to bude těžko trefit. Nemohl byste mi povědít, zdali nějaký Launcelot, který zůstává u Žida, tam zůstává, či ne?

**LAUNCELOT**:

Mluvíte o mladém pánu, Launcelotovi? _(Stranou.)_ Pozor! – Teď spustím na celé kolo. – Mluvíte o mladém pánu, Launcelotovi?

**STARÝ GOBBO**:

Ne, pane panáčku; mluvím o synu chudého člověka. Jeho otec, ačkoliv já to povídám, je poctivý, z míry chudý muž a bohu díky drží se ještě dobře na nohou.

**LAUNCELOT**:

Dobrá, ať si jeho otec je, co chce, my mluvíme o mladém pánu, Launcelotovi.

**STARÝ GOBBO**:

O příteli Vaší Vzácnosti a Launcelotovi, pane.

**LAUNCELOT**:

Ale prosím, ergo, starouši, ergo, žádám vás, mluvíte o mladém pánu, Launcelotovi?

**STARÝ GOBBO**:

O Launcelotovi, libo-li, Vašnosti.

**LAUNCELOT**:

Ergo pan Launcelot. Nemluvte o panu Launcelotovi, tatíku, neboť ten mladý pán určením sudby a osudu, a jak se to i jinak divně povídá, řízením tří sudiček a jiných takových odvětví učenosti, vskutku jest už nebožtík, aneb, jak bychom to prostě řekli, odešel do nebe.

**STARÝ GOBBO**:

Nedej bože! Ten chlapec byl pravou berlou mého stáří, mou skutečnou podporou.

**LAUNCELOT**:

Cožpak vypadám jako hůl nebo sloup, jako berla nebo podpora? Znáte mne, otče?

**STARÝ GOBBO**:

Ach nastojte! – Neznám vás, mladý pane; ale prosím vás, řekněte mi, jest můj hoch – bůh mu dej lehké odpočinutí – živ, nebo mrtev?

**LAUNCELOT**:

Vy mne, otče, neznáte?

**STARÝ GOBBO**:

Žel, pane, mám vlčí mhu; neznám vás.

**LAUNCELOT**:

Ba věru, i kdybyste viděl, snad byste mne nepoznal; jest to moudrý otec, jenž zná své vlastní dítě. Dobře, staroušku; já vám povím novinu o vašem synu: dejte mi své požehnání. – Pravda vyjde na světlo, vražda nemůže dlouho zůstati skryta; dítě člověka může; ale konečně, pravda musí ven.

**STARÝ GOBBO**:

Prosím vás, pane, vstaňte. Jsemť jist, že nejste Launcelot, můj kluk.

**LAUNCELOT**:

Prosím vás, už toho bláznovství dost, a dejte mi své požehnání. Jsem Launcelot, váš kluk, jenž byl, váš syn, který jest, a vaše dítě, které bude.

**STARÝ GOBBO**:

To mi nejde na rozum, že jste můj syn.

**LAUNCELOT**:

O tom nevím, co si myslet; ale jsem Launcelot, sluha Židův; a jsem jist, že Markéta, vaše žena, jest mou matkou.

**STARÝ GOBBO**:

Opravdu, Markéta jí říkají; a chci přísahat, jsi-li Launcelot, žes moje vlastní tělo a krev. Chvála bohu! Jakés to dostal vousy! Tys obrostlejší na bradě než Janek, náš valach, na ocase.

**LAUNCELOT**:

To se tedy zdá, že Jankovi rostou žíně nazpátek, neboť když jsem ho posledně viděl, jsem jist, že měl více žíní na ocase než já chloupků na tváři.

**STARÝ GOBBO**:

I pro pánka, jak jsi se to změnil! Jakpak se svým pánem vycházíš? Nesu mu něco do kuchyně. Nu, kterak spolu vycházíte?

**LAUNCELOT**:

Dobře, dobře; ale já sám postavil se na takové pevné stanovisko, že uteču a budu utíkat, dokud se nějak nepostavím na nohy. Můj pán je učiněný Žid. – Dávat mu dárek! Provaz mu dejte. Umírám hlady v jeho službách; každý prst mi můžete spočítati na žebrách. Otče, jsem rád, že jste přišel; doneste svůj dárek jistému panu Bassaniovi, který teď rozdává skutečně skvělé, nové livreje. Jestliže u něho službu nedostanu, budu utíkat, až kam boží země sahá. Ó vzácné štěstí! Zde přichází ten pán. K němu, otče! – Neboť ať jsem Žid, budu-li u toho Žida déle sloužiti!

_Vystoupí BASSANIO s LEONARDEM a jinými v průvodu._

**BASSANIO**:

Tak to můžete udělat. Ale pospěšte si, aby byla večeře připravena nejdéle k páté hodině. Ty dopisy obstarejte; obleky pro služebnictvo dejte do práce a poproste Gratiana, aby přišel hned ke mně, do mého bytu.

_Odejde SLOUŽÍCÍ._

**LAUNCELOT**:

K němu, otče!

**STARÝ GOBBO**:

Bůh žehnej Vaši Vzácnosti!

**BASSANIO**:

Děkuji, děkuji; chceš něco ode mne?

**STARÝ GOBBO**:

Zde můj syn, pane, chudý hoch –

**LAUNCELOT**:

Žádný chudý hoch, pane, ale služebník bohatého Žida; – a chtěl by, pane – jak můj otec bude specifikovati –

**STARÝ GOBBO**:

On má velikou infekci, pane, abychom tak řekli, sloužiti –

**LAUNCELOT**:

Zkrátka a zdlouha, pane, sloužím u Žida a mám přání, jak můj otec bude specifikovati –

**STARÝ GOBBO**:

Jeho pán a on, s odpuštěním Vaší Vzácnosti, jak říkáme, spolu nevaří –

**LAUNCELOT**:

Ve vší krátkosti, čistá pravda jest, že ten Žid, mně ublíživ, zavdal mi příčinu, jak můj otec, který, doufám, je starý muž, vám bude fruktifikovati –

**STARÝ GOBBO**:

Mám zde pár holoubátek do kuchyně a rád bych je dal Vaší Vzácnosti a má prosba jest –

**LAUNCELOT**:

V největší krátkosti, ta prosba má impertinenci čili vztah ke mně, jak se Vaše Vzácnost dozví od tohoto poctivého, starého muže, který, ačkoliv já to povídám, je sice starý, ale chudý muž a můj otec.

**BASSANIO**:

Mluv jeden za oba. Co žádáte?

**LAUNCELOT**:

Chci sloužit u vás, pane.

**STARÝ GOBBO**:

To je právě defekt v té věci, pane.

**BASSANIO**:Aj znám tě, znám; tvá žádost splněna;  
dnes Shylock, pán tvůj, mluvil o tobě  
a povýšil tě; jest-li povýšením  
se služby vzdát u bohatého Žida  
a sloužit u chudého šlechtice.

**LAUNCELOT**:

Staré přísloví velmi dobře poděluje mého pána, Shylocka, i vás, pane: vy máte boží požehnání a on má dost.

**BASSANIO**:Tos dobře řek. Jdi, otče, se synem.  
Se starým pánem svým se rozžehnej  
a doptej se, kde bydlím. Dejte mu  
šat pěknější než jeho soudruhům  
a hleďte mi to řádně obstarat.

**LAUNCELOT**:

Otče, do židovny! – Já že nemohu dostat službu, já! Já že nemám jazyk v kotrbě! Aj, možno _(dívá se na dlaň)_, že má někdo v Itálii krásnější tabulku k přísahání na svaté Písmo, ale zato moje prorokuje mi štěstí. – Hle, zde jest jednoduchá čára životní; zde hrstka těch ženských; ach, patnáct žen, to není nic! Jedenáct vdov a devět dívek je dost skrovný důchod pro jednoho muže. A potom, třikrát ujdu utopení a třikrát smrtelnému nebezpečenství se oženit; to už je hezké vyváznutí. Nuže, je-li Štěstěna ženskou, je to hodná holka v těchto věcech. Pojďte, otče; rozloučím se s Židem, co by bičem šleh.

_Odejdou LAUNCELOT a STARÝ GOBBO._

**BASSANIO**:Jen, Leonardo, na to pamatuj:  
až skoupíš vše a dobře uložíš,  
hned chvátej zpět, neb večer pohostit  
chci nejlepší své přátele; jdi, spěš.

**LEONARDO**:Vší pilností to všecko opatřím.

_Vystoupí GRATIANO._

**GRATIANO**:Kde jest váš pán?

**LEONARDO**:            Tam prochází se, pane.  
_(Odejde.)_

**GRATIANO**:Signor Bassanio –

**BASSANIO**:Gratiano!

**GRATIANO**:Mám prosbu k vám.

**BASSANIO**:            Již vyplněna jest.

**GRATIANO**:To nesmíte mi odepřít; já musím  
jít s vámi do Belmontu.

**BASSANIO**:Tož musíte. – Leč, Gratiano, slyš:  
tys příliš drsný, divý, prostořeký;  
to sice dosti pěkně sluší ti  
a v očích jako naše není hřích;  
leč, kde tě neznají, ty vlastnosti  
se budou trochu nevázané zdát.  
Hleď, prosím, chladnou rosou rozvahy  
svou bujnou mysl trochu umírnit,  
bych tam, kam jdu, pro divoký tvůj mrav  
snad nebyl posuzován nepravě,  
a neztratil tak svoje naděje.

**GRATIANO**:Signor Bassanio, jen poslyšte:  
mrav střízlivý-li na se nevezmu  
a nebudu-li mluvit uctivě  
a klít jen tu a tam a modlitby  
v své kapse nosit, mhourat pokorně,  
ba při modlení krýti kloboukem  
si oči takhle, vzdychat, říkat „Amen“  
a slovem zachovávat způsobnost,  
jak ten, kdo v truchlé okázalosti  
se vycvičil, by líbil se své bábě,  
ať nikdy víc mi neuvěříte!

**BASSANIO**:Však uhlídáme, jak se zachováte.

**GRATIANO**:Jen dnešní večer ještě vyjímám;  
dle toho nesuďte, co ztropíme.

**BASSANIO**:Ne, to by věru bylo přeškoda;  
spíš, prosím, nejbujnější veselosti  
se oddejte, neb máme přátele,  
již bavit chtějí se. Leč s bohem již;  
mne ještě volá jiná povinnost.

**GRATIANO**:K Lorenzovi jdu teď a k ostatním;  
a večer všichni navštívíme vás.

_Odejdou._

## 3\. scéna

_Tamtéž. – Pokoj v domě Shylockově._

_Vystoupí JESSIKA a LAUNCELOT._

**JESSIKA**:Mne rmoutí, že chceš otce opustit;  
náš dům jest peklo, ale ty jsi v něm  
čert veselý, jenž vzal mu trochu nudy.  
Však s bohem buď; zde dukát pro tebe.  
A Launcelote, u večeře dnes  
Lorenza uvidíš, jenž hostem jest  
u tvého pána. Dej mu tento list;  
a tajně učiň to. Již s bohem buď.  
Já nechci, aby viděl otec můj,  
že s tebou mluvím.

**LAUNCELOT**:

Adé! Mé slzy hovoří za jazyk můj. Nejspanilejší pohanko, nejlíbeznější Židovko! Nehraje-li si nějaký křesťan na lotra a nedostane tě, pak se klamu velice. Ale, adé! Ty bláhové krůpěje trochu utápějí mého mužného ducha. Adé!

**JESSIKA**:Nuž měj se dobře, milý Launcelote.

_Odejde LAUNCELOT._

Ach, jaký ohyzdný to ve mně hřích,  
že stydím se být děckem svého otce!  
Leč jeho dcerou ač jsem po krvi,  
jí nejsem v jeho mravu. Ó Lorenzo,  
slib dodržíš-li, bude konec boji;  
chci býti křesťankou a ženou tvojí.  
_(Odejde.)_

## 4\. scéna

_Tamtéž. – Ulice._

_Vystoupí GRATIANO, LORENZO, SALARINO a SALANIO._

**LORENZO**:My od večeře odkrademe se,  
v mém obydlí si kukly vezmeme  
a za hodinu vrátíme se zas.

**GRATIANO**:Vše není ještě dobře schystáno.

**SALARINO**:My dosud nezjednali pochodníkův.

**SALANIO**:Bez hezké výpravy to k ničemu;  
a lépe bude toho zanechat.

**LORENZO**:Jsou teprv čtyři; tedy zbývají  
dvě hodiny nám ještě k přípravám.

_Vystoupí LAUNCELOT s psaním._

Co nového nám neseš, příteli?

**LAUNCELOT**:

Ráčíte-li to zde rozpečetit, zdá se, že se to ukáže.

**LORENZO**:To písmo znám; ba věru, krásné písmo,  
a bělejší než papír, na němž psáno,  
jest krásná ruka, jež je napsala.

**GRATIANO**:Toť dozajista zprávy milostné.

**LAUNCELOT**:S vaším dovolením, pane.

**LORENZO**:Kam jdeš?

**LAUNCELOT**:

Inu, pane, pozvat svého starého pána, Žida, na dnešek k večeři u mého nového pána, křesťana.

**LORENZO**:Tu vezmi. – Řekni sličné Jessice,  
že jistě přijdu; tajně jí to řekni.

_Odejde LAUNCELOT._

Nuž, páni, chcete-li se připravit  
na večerní ten průvod maškarní?  
Já pochodníka si již opatřil.

**SALARINO**:Já okamžitě dám se do toho.

**SALANIO**:Též já.

**LORENZO**:           A v bytu Gratianově  
mne asi za hodinku najdete.

**SALARINO**:Jest dobře, budem tam.

_Odejdou SALARINO a SALANIO._

**GRATIANO**:            To psaníčko  
zdaž nebylo od krásné Jessiky?

**LORENZO**:Chtěj nechtěj, musím vše ti povědít.  
Zde píše mi, jak z domu otcova  
ji unést mám; jak zlatem, klenoty  
jest opatřena, jaký pážecí  
má pohotově šat. – A jestli kdy  
Žid, její otec, přijde do nebe,  
jen pro svou sličnou dcerku přijde tam.  
A odváží-li se kdy neštěstí  
jí cestu zkřížit, bude to jen proto,  
že dítětem jest Žida nevěrce.  
Pojď se mnou, přečti si to na cestě.  
Mým pochodníkem bude Jessika.

_Odejdou._

## 5\. scéna

_Tamtéž. – Před domem Shylockovým._

_Vystoupí SHYLOCK a LAUNCELOT._

**SHYLOCK**:Však uvidíš – tvé oči budou soudci –  
ten rozdíl mezi starým Shylockem  
a tím Bassaniem. – Hej, Jessiko! –  
Tak nebudeš se vypásat jak u mne. –  
Hej, Jessiko! – A spát a chrápat jen  
a šaty trhat. – Jářku, Jessiko!

**LAUNCELOT**:Hej, Jessiko!

**SHYLOCK**:            Kdo poroučí ti volat?  
Já neporoučím, abys volal ty.

**LAUNCELOT**:

Vašnost mi vždycky říkávala, že neudělám ničeho, co se mi neporučí.

_Vystoupí JESSIKA._

**JESSIKA**:Či volal jste mne? Co si přejete?

**SHYLOCK**:Jsem pozván na večeři, Jessiko;  
zde jsou mé klíče. Ale nač tam jít?  
Mne nezvou z lásky, jen mi lichotí;  
však půjdu z nenávisti; vyjídat  
tam toho marnotratu, křesťana.  
Mé děvče, Jessiko, střež dobře dům.  
Jdu velmi nerad; něco šeredného  
se kutí proti mému poklidu,  
neb zdálo se mi dnes o měšcích peněz.

**LAUNCELOT**:

Prosím vás, pane, jděte; můj mladý pán očekává, že tam sejdete.

**SHYLOCK**:Nu, čekám také já, až sejde on!

**LAUNCELOT**:

A oni se spolu na něčem umluvili; – já neříkám, že uhlídáte maškary; ale uhlídáte-li, nebylo to nadarmo, že se mi spustila z nosu krev loni na černý pondělek v šest hodin ráno, kterýžto velkonoční den padl toho roku právě na odpoledne, kdy před čtyřmi lety byla Popeleční středa.

**SHYLOCK**:Jak, budou maškary? Slyš, Jessiko,  
ať zamkneš vrata; a když uslyšíš  
hřmot bubnů a to hnusné kvíkání  
jich křivých píšťal, k oknu nelez mi  
a nevystrkuj hlavu na ulici,  
chtíc vidět tváře pomalované  
těch bláznů křesťanských; však ucpi uši,  
– já myslím okna – v celém domě mém,  
by ani zvuk těch blbých šaškařin  
v můj nevnik slušný dům. – Já přísahám  
při berle Jakubově, nemám chuť  
dnes večer k hodům jít. – Však půjdu přec.  
Jdi napřed, brachu; řekni jim, že přijdu.

**LAUNCELOT**:Půjdu napřed, pane. Slečinko, z toho okna se podívejte přec:

Kolem jít se křesťan strojí;  
za Židovčin pohled stojí!  
_(Odejde.)_

**SHYLOCK**:Co dí ten blázen z Hagařina rodu?

**JESSIKA**:On řekl: „S bohem, slečno,“ dále nic.

**SHYLOCK**:Dost dobrý troup, však přenáramný žrout,  
plž na můj zisk, a za dne větší spáč  
než kočka divoká. – Úl pro trubce  
můj není dům; a proto pustím ho,  
a pustím k někomu, kde bych si přál,  
by pomoh prázdnit vydlužený měch.  
Teď, Jessiko, jdi domů; v okamžik  
snad budu tady zas; a učiň vše,  
jak jsem ti kázal; zamkni za sebou.  
„Co na oprati, to se neutratí;“ –  
to přísloví vždy u šetrných platí.  
_(Odejde.)_

**JESSIKA**:Již s bohem; osud přát-li bude dále,  
já otce ztratím a vy dceru v mále.  
_(Odejde.)_

## 6\. scéna

_Tamtéž._

_Vystoupí GRATIANO a SALARINO maskováni._

**GRATIANO**:Zde pod tím přístřeškem, Lorenzo chtěl,  
bych počkal na něho a také vy.

**SALARINO**:On skoro zameškal svou hodinu.

**GRATIANO**:A jest to div, že váhá přes svůj čas,  
neb milenci vždy orloj předcházejí.

**SALARINO**:Ó letem desetkráte bystřejším  
se nesou Venušiny hrdličky,  
by zpečetily nový svazek lásky,  
než aby zachovaly daný slib!

**GRATIANO**:Tak bývá vždy. Kdož vstává od hostiny  
s touž bystrou chutí, s jakou k stolu sed?  
Kde oř, jenž cválá drahou únavnou  
zas nazpátek s týmž nezkroceným ohněm,  
jak poprvé ji změřil? Vše, co jest,  
se stíhá ohnivěj, než užívá.  
Jak, mladistvému rovna panici  
neb marnotratníku, loď v zdobě vlajek  
břeh rodný opouští, jsouc hýčkána  
a celována větrem záletným!  
Jak, rovna marnotratníku, se zpět  
zas vrací, s žebry ovětralými  
a zdraným plachtovím, tak vychrtlá  
a rozbitá a ožebračená  
týmž větrem záletným!

**SALARINO**:            Hle, toť Lorenzo;  
víc o tom jindy.

_Vystoupí LORENZO._

**LORENZO**:            Milí přátelé,  
již odpusťte mi moje prodlení;  
ne já, však moje záležitosti  
vás čekat nechaly. – Až bude vám  
se chtít si zahrát na únosce žen,  
já na vás počkám zrovna dlouho tak.  
Sem blíž – zde přebývá můj otec Žid.  
Kdo jest to v domě tam?

_Vystoupí JESSIKA nahoře u okna v oděvu pacholíka._

**JESSIKA**:            A kdo jste vy?  
Pro větší jistotu to povězte,  
ač přísahati chci, že znám váš hlas.

**LORENZO**:Lorenzo a tvá láska.

**JESSIKA**:Lorenzo jistě a má láska věru;  
neb koho miluji tak přes míru?  
A kdož, Lorenzo, ví to, kromě vás,  
zda vaše jsem?

**LORENZO**:            Jsou svědkem nebesa  
a tvoje vlastní srdce, že jsi má.

**JESSIKA**:Tu skřínku chyťte; stojí za chycení.  
Jsem ráda noci, že mne nevidíte,  
neb stydím se za svoji proměnu;  
však láska slepá jest a milenci  
zřít nemohou těch hezkých bláhovostí,  
jež tropí sami; kdyby mohli to,  
sám Cupid by se zarděl, vida mne  
tak v hocha změněnu.

**LORENZO**:            Jen sejděte,  
neb musíte mým pochodníkem být.

**JESSIKA**:Jak? – Na svou vlastní hanbu svítit mám?  
Tať věru sama sebou světlá dost.  
Ta služba, miláčku, mne prozradí  
a musím skryta být.

**LORENZO**:            To, milá, jsi  
i v rozmilém tom chlapčím oděvu.  
Však sejdi hned, neb čirá noc si hrá  
již na uprchlíka a čekají  
nás při hostině u Bassania.

**JESSIKA**:Jen dvéře uzamknu a pozlatím  
se ještě malou hrstkou dukátů  
a budu u vás hned.  
_(Odejde nahoře.)_

**GRATIANO**:            Při kápi mé,  
toť anděl pohanský, ne Židovka!

**LORENZO**:Bůh svědkem, ze srdce ji miluji;  
jeť moudrá, dobře o ní soudím-li,  
a krásná, neklamou-li oči mé,  
a věrná, jakož osvědčila to,  
a protož moudrá, krásná, věrna jsouc  
v mém stálém srdci místa nalezne.

_Vystoupí JESSIKA dole._

Ty zde? – Nuž, páni, neváhejme déle,  
neb masky čekají tam u přítele.

_Odejde s JESSIKOU a SALARINEM. – Vystoupí ANTONIO._

**ANTONIO**:Kdo zde?

**GRATIANO**:Signor Antonio!

**ANTONIO**:Aj, Gratiano, kde jsou ostatní?  
Jest devět hodin, všichni přátelé  
již na vás čekají; dnes není maškar;  
teď vítr příznivě se otočil;  
Bassanio hned vstoupí na koráb;  
já dvacet lidí rozeslal vás hledat.

**GRATIANO**:Jsem tomu rád; toť nejlíp se mi hodí,  
na širém moři ještě dnes být s lodí.

_Odejdou._

## 7\. scéna

_Belmont. – Komnata v domě Portiině. – Tuš._

_Vystoupí PORTIE, PRINC MAROKÁNSKÝ a jejich DRUŽINY._

**PORTIE**:Ty opony tam odhrňte a skřínky  
zde vznešenému princi ukažte.  
Již tedy volte.

**PRINC MAROKÁNSKÝ**:            První zlatá jest  
a na ní napsáno: „Kdo zvolí mne,  
mít bude to, co mnozí sobě přejí.“  
A druhá, stříbrná, slib nese ten:  
„Kdo zvolí mne, tím tolik vyzíská,  
co zasluhuje.“ – Třetí, šedivé  
jest olovo a dí též tupě tak:  
„Kdo zvolí mne, vše musí dát, co má,  
a vše jen v sázku.“ – Jakže poznám to,  
že zvolil jsem tu pravou?

**PORTIE**:            V jedné z nich  
jest obraz můj; když dobře zvolíte,  
jsem vaše, princi.

**PRINC MAROKÁNSKÝ**:            Kéž nějaký bůh  
mou řídil soudnost! Podívejme se;  
chci znovu prohlédnouti nápisy.  
Co povídá ta olověná skříň?  
„Kdo zvolí mne, vše musí dát, co má,  
a vše jen v sázku.“ – Musí dát; – a zač?  
Jen za olovo? – V sázku za olovo?  
Ta skřínka hrozí. Lidé dávající  
vše v sázku, činí tak jen v naději  
na velkou výhru. Ale zlatý duch  
se ani k zdání škvaru neschýlí;  
a protož nechci za olovo dát  
ni vsadit ničeho. – Co říká zde  
to stříbro ve své barvě panenské?  
„Kdo zvolí mne, tím tolik vyzíská,  
co zasluhuje!“ Pozor, Marokánský,  
važ svoji cenu rukou nestrannou.  
Když vážen budeš, jak se vážíš sám,  
žeť zasluhuješ dost: a přec to „dost“  
až k této dámě sahat nemusí.  
Však báti se o vlastní zásluhu  
by bylo sama sebe zlehčení. –  
Co zasluhuji! – Ano, toť ta paní.  
Ji zasluhuji rodem, bohatstvím  
i vděkem vrozeným i vychováním  
a nade vše ji zasluhuji láskou.  
Což dále nebloudit a volit zde?  
Však ještě prohledněm si průpověď,  
jež vryta do zlata: „Kdo zvolí mne,  
mít bude to, co mnozí sobě přejí.“  
Toť ona; přejeť si ji celý svět;  
z čtyř úhlů světa přicházejí sem,  
by zlíbali tu schránku posvátnou,  
tu lidsky dýchající světici.  
Poušť hyrkanská a kraje divoké,  
jež v nedohled se táhnou Arabskem,  
jsou nyní jako cesty ujeté  
těm knížatům, již semo putují  
na krásnou Portii se podívat.  
A vodní říše, jejíž zbůjná hlava  
svou pěnu chrlí v samu nebes tvář,  
hráz není dobrodružným cizincům;  
však přecházejí jako přes potok,  
by uviděli krásnou Portii.  
Nuž, v jedné z těchto skřínek nebeský  
jest její obraz. Můž být v olově?  
Toť kletba, mít tak podlou myšlenku;  
vždyť příliš sprostým byl by tento krov,  
by v tmavém hrobě její rubáš kryl.  
Neb má snad v stříbře být, jež desetkrát  
má menší cenu zlata ryzího?  
Ó hříšné pomyšlení! – Drahokam  
tak vzácné ceny v něco horšího  
než zlato nikdy nebyl zasazen. –  
Jest peníz v Anglicku, jenž na sobě  
má v zlatě raženého anděla;  
však obraz ten byl vryt jen na povrch:  
zde anděl v zlatém lůžku leží cele.  
Sem klíč, já volím zde; již buď jak buď. –

**PORTIE**:Zde, princi, jest; a můj-li obraz tam,  
vám náležím.

_PRINC MAROKÁNSKÝ otevře zlatou skřínku._

**PRINC MAROKÁNSKÝ**:            Ó peklo! Co to jest?  
Toť kostlivec, a v očním důlku zde  
má lístek popsaný: Hned přečtu to.  
_(Čte.)_  
_„‚Vše ne zlatem, co se třpytí,‘  
často slýchals hovořiti;  
mnohý člověk prodal žití  
na pouhý můj zjev chtě zříti;  
zlaté hroby červy sytí.  
Jak jsi smělý, moudrý býti,  
jak jsi mlád, soud stáří míti,  
nemusel bys odvět vzíti:  
‚Chladens v lásce; můžeš jíti.‘“  
_Schlazen věru; – konec snaze;  
s bohem, žáre, vítej, mraze!  
Již dobře se tu mějte, Portie!  
Bych dlouze loučil se, až příliš bolí  
mne u srdce; – tak jde, kdo špatně volí.

_Odejde se svou DRUŽINOU. – Tuš._

**PORTIE**:Toť šťastné zbytí. Dolů s oponou. –  
Tak všichni jemu podobní ať jdou!

_Odejdou._

## 8\. scéna

_Benátky. – Ulice._

_Vystoupí SALARINO a SALANIO._

**SALARINO**:Bassanio, jak pravím, odplul již;  
s ním Gratiano dal se na cestu,  
Lorenzo však tam na korábu není.

**SALANIO**:Ten padouch Žid svým křikem vybouřil  
i vévodu, jenž šel s ním prohledat  
Bassaniovu loď.

**SALARINO**:            A přišel pozdě,  
neb koráb odplul již; však vévodě  
tam řečeno, že viděn v gondole  
Lorenzo s milenou svou Jessikou;  
a též Antonio mu dosvědčil,  
že nejsou na lodi s Bassaniem.

**SALANIO**:Co živ jsem neslyšel tak pustý ryk,  
tak nezvyklý a vzteklý, zmatený,  
jak ved si městem židovský ten pes:  
„Má dcera! Ó mé dukáty! Má dcera!  
Ta tam je s křesťanem! Ó křesťanské  
mé dukáty! – Soud! Právo! Dukáty!  
Má dcera! – Měšec zapečetěný,  
dva zapečetěné a s dukáty  
a s dublony mi dcera ukradla!  
A klenoty, dva kameny, dva velké  
a vzácné drahokamy ukradla  
mi moje dcera. Soude! Najdi děvče!  
má skvosty na sobě, a dukáty!“

**SALARINO**:A za ním všichni kluci benátští  
se hrnou křičíce: „Mé kameny!  
Má dcera! Moje dukáty!“

**SALANIO**:            Ať jen  
Antonio teď lhůtu dodrží,  
sic zle to zaplatí.

**SALARINO**:            Tos dobře vzpomněl.  
Já včera mluvil s jakýms Francouzem  
a ten mi řek, že v mořské úžině,  
jež od Anglicka dělí Francii,  
loď z našich krajů s vzácným nákladem  
se ztroskotala. – Vzpomněl jsem si hned  
Antonia, když mi to povídal,  
a v duši přál si, by nebyla jeho.

**SALANIO**:Jest radno, abys mu to oznámil,  
však náhle ne, bys nezarmoutil jej.

**SALARINO**:Muž lepší po té zemi nechodí.  
Já viděl jsem ho, jak s Bassaniem  
se loučil. Řeklť mu Bassanio,  
že uspíší svůj návrat. – Odvětil:  
„Tak nečiňte; a záležitost svou  
jen ledabyle neodbývejte  
mně k vůli, ale času dočkejte,  
až plně dozraje. Co týče se  
pak toho dluhopisu u Žida,  
naň nemyslete v milující duši!  
Jen buďte vesel a vše nejpřednější  
své myšlenky svým vzdejte námluvám  
a takým krásným lásky projevům,  
jež budou vám tam nejlíp slušeti.“  
A vtom, zrak maje zalit slzami,  
tvář odvrátil, vztáh ruku za sebe  
a s vřelostí až srdce jímající  
mu ruku tisk; – a tak se rozešli.

**SALANIO**:Jen kvůli němu, tuším, svět mu milý.  
Již pojďme, prosím tě, jej vyhledat,  
a zádumčivost, jíž se oddává,  
tak nebo jinak hleďme rozptýlit.

**SALARINO**:Tak učiňme.

_Odejdou._

## 9\. scéna

_Belmont. – Komnata v domě Portiině._

_Vystoupí NERISSA a SLOUŽÍCÍ._

**NERISSA**:Jen rychle, rychle, odhrň oponu;  
princ aragonský složil přísahu  
a v okamžení přijde k volbě sem.

_Tuš. – Vystoupí PRINC ARAGONSKÝ, PORTIE a jejich DRUŽINY._

**PORTIE**:Hle, tam jsou skřínky, princi vznešený;  
tu zvolíte-li, která chová mne,  
hned naše svatba bude slavena;  
leč chybíte-li, bez všech dalších slov  
v mžik musíte nás, princi, opustit.

**PRINC ARAGONSKÝ**:Tři věci přísahal jsem zachovat;  
tož předně: nikomu že nezradím  
a nikdy skřínku, kterou zvolil jsem;  
dál: jestli pravou skřínku nezvolím,  
že nikdy ve svém žití nebudu  
se o nevěstu více ucházet;  
a posléz: nebude-li přát mi štěstí,  
že hned vás opustím a odejdu.

**PORTIE**:To každý přísahá, kdo uchází se  
o moji nepatrnou osobu.

**PRINC ARAGONSKÝ**:A tak jsem já se rozhod. Štěstí teď  
kéž přálo mého srdce naději!  
Hle, zlato, stříbro, sprosté olovo.  
„Kdo zvolí mne, vše musí dát, co má,  
a vše jen v sázku.“ – Krásněj vypadat  
bys muselo, než dal bych cos neb vsadil.  
Co praví zlatá skříň? – „Kdo zvolí mne,  
mít bude to, co mnozí sobě přejí.“  
Co mnozí přejí si! – To „mnozí“ můž  
dav hlupcův znamenat, jenž volí jen  
dle zdání, více nenaučiv se,  
než co jej pošetilý učí zrak,  
jenž nitro nezkoumá, leč jako rorýs  
si hnízdo lepí na zevnější zeď,  
kde v povětří se v cestě nalézá  
a nárazu kde které nehody.  
Já nechci volit, co si mnozí přejí;  
neb nechci státi s duchy všedními  
a řaditi se v davy surové.  
Nuž k tobě, klenotnice stříbrná;  
svůj nápis ještě jednou opakuj:  
„Kdo zvolí mne, si tolik vyzíská,  
co zasluhuje.“ – Dobře řečeno;  
neb kdož má vycházeti za štěstím  
a ctěn být bez pečeti zásluhy?  
Ať nikdo hodnost nezaslouženou  
si neosobuje. – Ó kéž by statků  
a důstojenství, čestných úřadů  
se cestou křivou nenabývalo,  
a skvělé pocty zakupovaly  
se pouze toho zásluhou, čí jsou!  
Jak mnozí pak by dali na hlavu,  
kdož stojí nyní s hlavou odkrytou!  
jak mnohý sloužil by, kdo poroučí!  
co nízké chátry by se vyplelo  
z té pravé setby cti! – a zas co cti  
by vybralo se z plev a trosek věků,  
by znov se zaskvělo! – Leč k volbě mé!  
„Kdo zvolí mne, si tolik vyzíská,  
co zasluhuje.“ – Beru zásluhu.  
Klíč od této mi dejte; a mé štěstí  
ať okamžitě zde se otevře.  
_(Otevírá skřínku stříbrnou.)_

**PORTIE** _(stranou)_:

Až příliš dlouho váhal o svůj nález.

**PRINC ARAGONSKÝ**:Co to? – Toť obraz blikavého blázna,  
jenž podává mi list. – Hned přečtu to.  
Ó jak jsi nepodoben Portii,  
mým nadějím a mojí zásluze!  
„Kdo zvolí mne, si tolik vyzíská,  
co zasluhuje.“ – Nezasluhuji  
nic víc než tuto hlavu bláznovu?  
Toť cena má? – Mé zásluhy nic lepší?

**PORTIE**:Být viníkem a soudcem rozdílné  
jsou výkony a vždycky v odporu.

**PRINC ARAGONSKÝ**:Co tady psáno?  
_(Čte.)_  
_„Sedmkrát žár stříbro taví;  
sedmkráte rozum zdravý  
zkoušen jest, než soud má pravý.  
Mnozí se jen stíny baví;  
jejich štěstí stín je hravý.  
Blázni, stříbrem bleskotaví,  
světem jdou; – zde ten se staví!  
Vezmi ženu, jakou chceš,  
hlavy mé se nezbudeš;  
zde jsi hotov – ať už jdeš!“  
_Déle meškat, větší bloud  
ještě tady budu slout!  
S hlavou blázna pro choť spěl jsem,  
s dvěma z námluv odešel jsem.  
S bohem, krásko! – Chci svůj žal  
tich nést, jak jsem přísahal.

_Odejde PRINC ARAGONSKÝ se svou DRUŽINOU._

**PORTIE**:Mol tak vždy si křídla spal!  
Těch bláznů mudráckých! – Když volit chtějí,  
pro samý důvtip moudrost utrácejí.

**NERISSA**:Přec jen má pravdu slovo starých matek,  
že šibenice souzena i sňatek.

**PORTIE**:Pojď, Nerisso, a stáhni oponu.

_Vystoupí SLOUŽÍCÍ._

**SLOUŽÍCÍ**:Kde jest má paní?

**PORTIE**:            Zde; – co chce můj pán?

**SLOUŽÍCÍ**:U vaší brány, slečno, sestoupil  
teď mladý Benátčan, jenž přichvátal,  
by svého pána příchod oznámil.  
I přináší vám vzácné pozdravy,  
to jest krom poklony a dvorných slov  
též dary velké ceny. Nevidělť  
jsem nikdy švarnějšího posla lásky.  
Tak v dubnu, nehlásá den líbezný,  
že léto nádherné již blízko jest,  
jak posel tento před svým pánem jde.

**PORTIE**:Nic dále, prosím tě; mám skoro strach,  
bys neřek, že to nějaký tvůj strýc;  
tak pln jsi o něm chvály sváteční.  
Pojď, Nerisso, ať hned se podívám,  
jak švarný posel od Mílka jde k nám.

**NERISSA**:Kéž jest Bassaniův, dejž, Mílku sám!

_Odejdou._

</section>
